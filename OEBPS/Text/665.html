<?xml version='1.0' encoding='utf-8'?><html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">論語正義-卷六・公冶長第五</title><script src="../Styles/main.js" type="text/javascript"></script></head><body><div id="text">
<p id="p0"><a class="gg-link" href="#p0" onclick="return changeColor(this);"></a>論語正義卷六</p>
<div class="section" id="title-0"><h2>公冶長第五</h2></div>
<p id="p1"><a class="gg-link" href="#p1" onclick="return changeColor(this);"></a>集解</p>
<p id="p2"><a class="gg-link" href="#p2" onclick="return changeColor(this);"></a>凡二十九章</p>
<div class="fenduan"><span class="zhengwen">子謂公冶長：「可妻也，雖在縲紲之中，非其罪也。」以其子妻之。<span class="jiazhu">〔注〕孔曰：「公冶長，弟子，魯人也。姓公冶，名長。縲，黑索；紲，攣也，所以拘罪人。」</span></span>
	<p class="jianshu" id="p3"><a class="gg-link" href="#p3" onclick="return changeColor(this);"></a>正義曰：「以」者，主婚之辭。「子」者，<span class="shu-ming">儀禮·喪服經</span>：「女子子在室爲父。」注：「子，女也。」「妻」者，以女適人，與之爲妻也。<span class="shu-ming">說文</span>「妻，婦與夫齊者也。」<span class="shu-ming">大戴禮·保傅</span>云：「謹爲子孫娶妻嫁女，必擇孝悌世世有行義者。」故此辨其非罪。及論南容，亦稱其德行，示當謹擇士也。非其罪，傳無所聞。皇疏引范寧曰：「公治行正獲罪，罪非其罪，孔子以女妻之，將以大明衰世用刑之枉濫，勸將來實守正之人也。」又引別書名<span class="shu-ming">論釋</span>稱公治長解禽語，食死人肉，致疑爲殺人，繫獄。邢疏斥其不經。愚以<span class="shu-ming">周官</span>「夷隸掌與鳥言」，「貉隸掌與獸言」，則以公治解鳥語，容或有之，而謂因此獲罪，則傅會之過矣。「紲」，<span class="shu-ming">唐石經</span>作「絏」，張參<span class="shu-ming">五經文字</span>以爲避諱偏旁。</p>
<p class="jianshu" id="p4"><a class="gg-link" href="#p4" onclick="return changeColor(this);"></a>○注：「治長」至「罪人」。 ○正義曰：<span class="shu-ming">史記·弟子傳</span>：「公冶長，齊人。」<span class="shu-ming">家語弟子解</span>則云「魯人」，與此孔注合。<span class="shu-ming">史記</span>「長可妻也」，不連「公治」爲文，故此注以公冶爲姓，長爲名。而又稱「冶長」者，猶馬遷、葛亮之比，凡兩字姓，得單舉一字也。<span class="shu-ming">家語</span>云「名萇」，邢疏引<span class="shu-ming">家語</span>作「字子長」，<span class="shu-ming">釋文</span>引<span class="shu-ming">家語</span>作「字子張」，據<span class="shu-ming">史傳</span>亦「字子長」。皇疏及<span class="shu-ming">釋文</span>引范寧曰：「名芝，字子長。」<span class="shu-ming">白水碑</span>作「子之」，似又以子之爲字。諸說各異，當以<span class="shu-ming">史傳</span>爲正。 「縲」爲黑索者，<span class="shu-ming">說文</span>無「縲」字，「纍」下云：「綴得理也，一曰大索也。」「縲」與「纍」同。凡索皆綴屬而成，故兩訓可互取。<span class="shu-ming">史記</span>此文作「累」，<span class="shu-ming">淮南子氾論訓</span>「累紲」兩見。<span class="shu-ming">孟子·梁惠王下</span>「係累其子弟」，趙歧注：「係累，猶縛結也。」<span class="shu-ming">荀子·成相</span>「箕子累」，楊倞注：「累讀爲縲。」案：「累」即「纍」之省。<span class="shu-ming">春秋左氏傳</span>「不以纍臣釁鼓」，「兩釋纍囚」，「使其衆男女別而纍」，皆以纍爲索也。<span class="shu-ming">說文</span>：「紲，系也。從系，世聲。緤，紲或從枼。」<span class="shu-ming">廣雅釋詁</span>：「紲，系也。」<span class="shu-ming">釋器</span>：「紲，纍索也。」<span class="shu-ming">少儀</span>：「犬則執紲。」<span class="shu-ming">左氏傳</span>：「臣負覊紲。」是紲亦繩索之稱。凡繫人繫物，皆謂之紲。孔以「紲」爲攣者，<span class="shu-ming">說文</span>：「攣，係也。」<span class="shu-ming">易中孚</span>：「有孚攣如。」馬注：「攣，連也。」虞注：「攣，引也。」義皆可證。</p>
</div>
<div class="fenduan"><span class="zhengwen">子謂南容：「邦有道，不廢；邦無道，免於刑戮。」以其兄之子妻之。<span class="jiazhu">〔注〕王曰：「南容，弟子，南宮縚，魯人也，字子容。不廢，言見用。」</span></span>
<p class="jianshu" id="p5"><a class="gg-link" href="#p5" onclick="return changeColor(this);"></a>正義曰：<span class="shu-ming">爾雅·釋詁</span>：「廢，舍也。」此常訓。<span class="shu-ming">說文</span>：「戮，殺也。」<span class="shu-ming">廣雅·釋詁</span>：「戮，殺也，辱也，辠也。」義皆相近。<span class="shu-ming">大載禮·衛將軍文子篇</span>：「獨居思仁，公言言義，其聞之<span class="shu-ming">詩</span>也，一日三復白圭之玷，是南宮縚之行也。夫子信其仁，以爲異姓。」盧辯注：「謂以兄之子妻之也。」案：「思仁」、「言義」，則有臨民之德，當國有道時，必見錄用也。其心謹言，則當無道時，危行言遜，故可免刑戮也。皇疏云：「昔時講說，好評公冶、南容德有優劣，故妻有己女、兄女之異。侃謂二人無勝負也。卷舒隨世，乃爲有智，而枉濫獲罪，聖人猶然，亦不得以公治爲劣也。以己女妻公冶，以兄女妻南容，非謂權其輕重，政是當其年相稱而嫁事，非一時在次耳，則可無意其間也。」「兄之子」者，<span class="shu-ming">史記·索隱</span>引<span class="shu-ming">家語</span>云：「梁紇娶魯之施氏，生九女。其妾生孟皮，病足，乃求婚於顔氏徴在。」則孔子兄即孟皮也。孟皮此時已卒，故孔子爲兄子主婚。</p>
<p class="jianshu" id="p6"><a class="gg-link" href="#p6" onclick="return changeColor(this);"></a>○注：「南容」至「子容」。 ○正義曰：「南宮」者，兩字氏，亦單舉一字，故曰「南」。<span class="shu-ming">史記·仲尼弟子列傳</span>：「南宮括，字子容。」「括」又作「适」。<span class="shu-ming">史</span>以南宮括、南容爲一人，此注又以南容、南宮縚爲一人。<span class="shu-ming">檀弓</span>：「南宮縚之妻之姑喪，夫子誨之髽[zhuā]。」而<span class="shu-ming">家語</span>又以「三復白圭」爲「南宮韜之行」，韜與縚同。<span class="shu-ming">論語釋文</span>亦云：「縚，本又作韜。」則陸所見此注亦作韜。韜與容、括義皆相貫，作縚作適，皆通用字。鄭氏<span class="shu-ming">檀弓</span>注云：「南宮縚，孟僖子之子南宮閱也，字子容，其妻孔子兄女。」疏云：「案：<span class="shu-ming">左氏傳</span>『孟僖子將卒，召其大夫云：「屬說與何忌於夫子，以事仲尼」。』以南宮爲氏，故<span class="shu-ming">世本</span>云：『仲孫玃生南宮縚』是也。」案：仲孫玃即孟僖子，<span class="shu-ming">世本</span>誤以南宮縚、南宮閱爲一人，而鄭君遂承其誤。閱與說通用字，<span class="shu-ming">左傳</span>所云「屬說」，即南宮閱也，又名仲孫閱，又名南宮說，而其謚爲敬，其字爲叔，與南宮縚無涉。自鄭君誤依<span class="shu-ming">世本</span>，而陸德明<span class="shu-ming">釋文</span>、司馬貞<span class="shu-ming">史記索隱</span>皆沿用之。然<span class="shu-ming">漢書·古今人表</span>分列南宮敬叔、南容爲二人，則<span class="shu-ming">世本</span>不可信。明錢可選箸<span class="shu-ming">補闕疑</span>曾列四疑以辨之，謂孔子在魯，族姓頗微，而敬叔爲公族元士，定己娶彊家，豈孔子得以兄子妻之？又<span class="shu-ming">檀弓</span>載「南容敬叔反，必載寶而朝」，孔子謂「不如速貧之愈」。若而人豈能抑權力而伸有德，謹言行而不廢於有道之邦者耶？毛氏奇齡<span class="shu-ming">四書賸言</span>亦謂敬叔即曾受僖子命，與其兄懿子學禮孔子，然並不在弟子之列。<span class="shu-ming">史記</span>、<span class="shu-ming">家語</span>所載弟子止容一人，向使容即敬叔，則未有載敬叔不載懿子者，至縚妻姑喪，孔子誨其女髽法。若是敬叔，則此姑者，孟僖子妻也。世族喪服自有儀法，不容誨也。至若<span class="shu-ming">史記</span>、<span class="shu-ming">家語</span>，各載敬叔從孔子適周，見金人緘口，孔子戒以謹言，事與容無涉。二家之論致確。梁氏玉繩<span class="shu-ming">古今人表攷</span>、<span class="shu-ming">史記志疑</span>說畧同。惟毛氏賸言以南宮別爲一人，非是。南容與<span class="shu-ming">史記</span>不合，其誤顯然，此故不載其說也。又顔師古<span class="shu-ming">漢書注</span>：「南容即南宮縚也，敬叔即南宮括也。」以南宮括爲敬叔，亦誤。</p>
</div>
<div class="fenduan"><span class="zhengwen">子謂子賤，<span class="jiazhu">〔注〕孔曰：「子賤，魯人，弟子宓[fú]不齊。」</span>君子哉若人！魯無君子者，斯焉取斯？」<span class="jiazhu">〔注〕包曰：「若人者，若此人也。如魯無君子，子賤安得此行而學行之？」</span></span>
<p class="jianshu" id="p7"><a class="gg-link" href="#p7" onclick="return changeColor(this);"></a>正義曰：<span class="shu-ming">呂氏春秋·察賢篇</span>：「宓子賤治單父，彈鳴琴，身不下堂，而單父治。巫馬期以星出，以星入，日夜不居，以身親之，而單父亦治。巫馬期問其故於宓子。曰：『我之謂任人，子之謂任力，任力者故勞，任人者故逸。』宓子則君子矣。」<span class="shu-ming">韓詩外傳</span>同。又云：「子賤治單父，其民附。孔子曰：『告丘之所以治之者。』對曰：『所父事者三人，所兄事者五人，所友者十有二人，所師者一人。』孔子曰：『所父事者三人，足以教孝矣；所兄事者五人，足以教弟矣；所友者十有二人，足以袪壅蔽矣；所師者一人，足以慮無失策，舉無敗功矣。惜也不齊爲之小，不齊爲之大，功乃與堯、舜參矣。』」<span class="shu-ming">說苑·政理篇</span>略同。然則夫子所云魯之君子，即指所父事、兄事、所友、所師者言。子賤爲政，在能得人，故<span class="shu-ming">說苑</span>又載子賤告夫子以三得，終之以朋友益親，夫子贊美子賤能取人，而又以見魯多君子，故云：「若魯無君子，子賤安所取法以成其治乎。」<span class="shu-ming">新序·雜事二</span>：「魯君使宓子賤爲單父宰，子賤辭去，因請借善書者二人，使書憲書教品，魯君予之。至單父使書，子賤從旁引其肘，醜則怒之，欲好書則又引之。書者患之，請辭而去，歸以告魯君。魯君曰：『子賤苦吾擾之，使不得施其善政也。』乃命有司無得擅徵發單父，單父之化大治。故孔子曰：『君子哉子賤，魯無君子者，斯安取斯？』美其德也。」<span class="shu-ming">新序</span>與<span class="shu-ming">說苑</span>同出劉向。蓋魯君信用子賤，而子賤又能取人以輔其治，故孔子美之。</p>
<p class="jianshu" id="p8"><a class="gg-link" href="#p8" onclick="return changeColor(this);"></a>○注：「子賤，魯人，弟子宓不齊。」 ○正義曰：<span class="shu-ming">史記·弟子列傳</span>：「宓不齊，字子賤，少孔子四十九歲。」不言何國人。<span class="shu-ming">家語·弟子解</span>始云「魯人」，與此注合。<span class="shu-ming">漢書·藝文志</span>有「宓子十六篇」，顔師古注：「宓讀與伏同。」又或作虙，見<span class="shu-ming">五經文字</span>所引<span class="shu-ming">論語釋文</span>。然<span class="shu-ming">釋文</span>以作「宓」爲誤，則不知「虙」、「宓」俱從必得聲，未爲誤也。又或作「密」，見<span class="shu-ming">淮南子·泰族訓</span>。</p>
</div>
<div class="fenduan"><span class="zhengwen">子貢問曰：「賜也何如？」子曰：「女，器也。」<span class="jiazhu">〔注〕孔曰：「言女器用之人。」</span>曰：「何器也？」曰：「瑚璉也。」<span class="jiazhu">〔注〕包曰：「瑚璉，黍稷之器。夏曰瑚，殷曰璉，周曰簠簋，宗廟之器貴者。」</span></span>
<p class="jianshu" id="p9"><a class="gg-link" href="#p9" onclick="return changeColor(this);"></a>正義曰：夫子論諸弟子，非在一時，記者以次書之。皇疏謂「子貢聞孔子評諸弟子而不及己，故有此問」，非也。惠氏棟<span class="shu-ming">九經古義</span>：「瑚璉當爲胡連。<span class="shu-ming">春秋傳</span>曰：『胡簋之事』，<span class="shu-ming">明堂位</span>曰『夏後氏之四連』，皆不從玉旁。<span class="shu-ming">孔廟·禮器</span>碑又作胡輦，古連、輦字通。段氏玉裁<span class="shu-ming">說文</span>注引<span class="shu-ming">禮器</span>碑，又引<span class="shu-ming">司馬法</span>『夏后氏輦曰餘車，殷曰胡奴車，周曰輜輦。』」疑「胡輦」皆取車爲名。案：<span class="shu-ming">說文</span>：「槤，瑚槤也。」其字從木，當是以木爲之。<span class="shu-ming">潛夫論·讚學</span>云：「胡簋之器，其始也，乃山野之木。」是其證。陳祥道<span class="shu-ming">禮書</span>：「瑚以玉，簋以竹爲之。」祇以瑚字從玉，簋字從竹，妄爲說之，無他證也。馮氏登府<span class="shu-ming">異文考證</span>考「胡連」本瓦器，而飾以玉。孟郁修<span class="shu-ming">堯廟碑</span>「瑚」字又作𡎁，可知胡連本瓦器，故後人又加土旁。案：<span class="shu-ming">考工記</span>：「旊[fǎng]人爲簋。」馮見簋是瓦器，而<span class="shu-ming">明堂位</span>以「四連」、「六瑚」、「八簋」爲文，則胡連亦瓦器。然<span class="shu-ming">旊人疏</span>云：「祭宗廟皆用木簋，今此用瓦簋，祭天地及外神尚質，器用陶匏之類也。」則簋有以木，以瓦之異。<span class="shu-ming">堯廟碑</span>是祭外神，當用瓦，故字作𡎁。若<span class="shu-ming">論語</span>言祭宗廟之器，本不用瓦，不得同彼文作𡎁也。</p>
<p class="jianshu" id="p10"><a class="gg-link" href="#p10" onclick="return changeColor(this);"></a>○注：「瑚璉」至「貴者」。 ○正義曰：鄭注云：「黍稷器，夏曰瑚，殷曰璉。」與包咸同。<span class="shu-ming">說文</span>云：「黍，禾屬而黏者也。稷，𪗉[zī]也。」程氏瑤田<span class="shu-ming">九榖考</span>說：「黍穗似禾而舒散，今北人稱黃小米。稷，今之高粱。」宗廟之祭，食用黍稷，此瑚璉爲盛黍稷器也。其制之異同，鄭注<span class="shu-ming">明堂位</span>已云「未聞」。凌氏曙<span class="shu-ming">典故覈</span>引<span class="shu-ming">三禮圖</span>：「瑚受一升，如簋而平下。璉受一升，漆赤中，蓋亦龜形，飾口以白金，制度如簋而銳下。」則以瑚圜璉方，未知何本。<span class="shu-ming">明堂位</span>稱夏之四璉，殷之六瑚，今包、鄭注俱云「夏瑚殷璉」，賈、服、杜注<span class="shu-ming">左傳</span>亦言「夏曰瑚」，疑今本<span class="shu-ming">明堂位</span>文有誤也。「周曰簠簋」者，鄭注<span class="shu-ming">周官·舍人</span>云：「方曰簠，圜曰簋，盛黍稷稻粱器。」賈疏：「案<span class="shu-ming">孝經</span>云『陳其簠簋』，注云『內圜外方，受斗二升』者，直據簠而言。若簋則內方外圜。」此其制也。夫子言「賜也達，可使從政」，故以宗廟貴器比之。言女器若瑚璉者，則可薦鬼神，羞王公矣。</p>
</div>
<div class="fenduan"><span class="zhengwen">或曰：「雍也仁而不佞。」<span class="jiazhu">〔注〕馬曰：「雍，弟子。仲弓名，姓冉。」</span>子曰：「焉用佞？禦人以口給，屢憎於人。不知其仁，焉用佞？」<span class="jiazhu">〔注〕孔曰：「屢，數也。佞人口辭捷給，數爲人所憎惡。」</span></span>
<p class="jianshu" id="p11"><a class="gg-link" href="#p11" onclick="return changeColor(this);"></a>正義曰：<span class="shu-ming">說文</span>云：「佞，巧讇高材也。」<span class="shu-ming">曲禮·釋文</span>：「口才曰佞。」下篇「惡夫佞者」、「無乃爲佞乎」訓同。仲弓德行中人，行必先人，言必後人，或者以爲仁而不佞者。當時尚佞，見雍不佞，故深惜之。「禦」者，<span class="shu-ming">爾雅·釋言</span>云「禁也」。「不知其仁」，言以口給禦人，不知其人於仁何如也。<span class="shu-ming">唐石經</span>初刻作「其仁」，後磨改作「其人」，皇本末二句尾並有「也」字。</p>
<p class="jianshu" id="p12"><a class="gg-link" href="#p12" onclick="return changeColor(this);"></a>○注：「雍，弟子。仲弓名。姓冉。」 ○正義曰：<span class="shu-ming">史記·弟子列傳</span>：「冉雍，字仲弓。」鄭<span class="shu-ming">目錄</span>云「魯人」。<span class="shu-ming">論衡·自紀篇</span>以仲弓爲冉伯牛子，<span class="shu-ming">史紀·索隱</span>引<span class="shu-ming">家語</span>又云：「伯牛之宗族。」二說各異，當從<span class="shu-ming">論衡</span>。</p>
<p class="jianshu" id="p13"><a class="gg-link" href="#p13" onclick="return changeColor(this);"></a>○注：「屢數」至「憎惡」。 ○正義曰：<span class="shu-ming">毛詩賓筵傳</span>：「屢，數也。」此常訓。「捷給」者，捷，速也。給，足也。<span class="shu-ming">荀子·性惡篇</span>：「齊給便敏而無類。」注：「給謂應之速，如供給者也。」<span class="shu-ming">非十二子篇</span>：「齊給便利而不順禮義。」注：「給，急也。」速、急皆引申之義。<span class="shu-ming">大戴禮·保傅篇</span>：「接給而善對。」<span class="shu-ming">曾子立事篇</span>：「進給而不讓。」<span class="shu-ming">說苑·尊賢篇</span>孔子對哀公以取人之術曰：「毋取拑者，毋取口銳者。拑者大給利，不可盡用，口銳者多誕而寡信，後恐不驗也。」皆謂口辭捷給也。<span class="shu-ming">韓詩外傳</span>：「人之利口贍辭者，人畏之，畏之斯惡之。子曰：『惡利口之覆家邦者。』」</p>
</div>
<div class="fenduan"><span class="zhengwen">子使漆彤開仕。對曰：「吾斯之未能信。」<span class="jiazhu">〔注〕孔曰：「開，弟子。漆雕姓，開名。仕進之道，未能信者，未能究習。」</span>子說。<span class="jiazhu">〔注〕鄭曰：「善其志道深。」</span></span>
<p class="jianshu" id="p14"><a class="gg-link" href="#p14" onclick="return changeColor(this);"></a>正義曰：<span class="shu-ming">釋文</span>：「雕，本或作凋。」皇本、唐、宋<span class="shu-ming">石經</span>皆作「彫」。邢本作「雕」，與<span class="shu-ming">釋文</span>合。阮氏元<span class="shu-ming">校勘記</span>：「依<span class="shu-ming">說文</span>當作琱。凡琱琢之成文則曰彫，雕、凋皆叚借字。」案：依阮說，漆雕氏必其職掌漆飾琱刻，以官爲氏者也。夫子使開仕，當在爲魯司冠時。皇疏云：「答師稱吾者，古人皆然也。」考答師稱吾，僅見此文。宋氏翔鳳<span class="shu-ming">過庭錄</span>：「疑吾爲启字之訛，启即啟字。」亦通。</p>
<p class="jianshu" id="p15"><a class="gg-link" href="#p15" onclick="return changeColor(this);"></a>○注：「開弟」至「究習」。 ○正義曰：<span class="shu-ming">史記·弟子列傳</span>：「漆雕開，字子開。」閻氏若璩<span class="shu-ming">四書釋地</span>謂「上開本啟字，漢人避諱所改。」引<span class="shu-ming">漢藝文志</span>「孔子弟子漆雕啟」證之，其說是也。<span class="shu-ming">古今人表</span>亦作「啟」，啟者，開也。故字子開。此注以開爲名，作僞者之疏可知。楊簡<span class="shu-ming">先聖大訓</span>又名憑，<span class="shu-ming">家語弟子解</span>又字子若，<span class="shu-ming">白水碑</span>字子脩，皆妄人所造。鄭<span class="shu-ming">目錄</span>云：「魯人」，<span class="shu-ming">家語</span>則云「蔡人」，亦誤也。仕進之道，恐未能究習，故云「未能信」。信者，有諸己之謂也。由開之言觀之，其平時好學，不自矝伐，與其居官臨民謹畏之心，胥見於斯。其後仕與不仕，史傳並無明文。<span class="shu-ming">家語</span>謂開「習<span class="shu-ming">尚書</span>，不樂仕」。夫不樂仕，非聖人之教，<span class="shu-ming">中庸</span>云：「誠者非自成己而已也，所以成物也。」夫子謂「仁者，己欲立而立人，己欲達而達人」。子路亦謂「不仕無義，欲潔其身，而亂大倫」，是開之言「未能信」，實以仕進之道未能究習，而非不樂仕矣。此注雖僞作，猶能不失其義。王肅注<span class="shu-ming">家語</span>云：「言未能明信斯書義。」是肅自爲附會。</p>
<p class="jianshu" id="p16"><a class="gg-link" href="#p16" onclick="return changeColor(this);"></a>○注：「善其志道深。」 ○正義曰：子曰：「三年學，不至於穀，不易得也。」即此義。</p>
</div>
<div class="fenduan"><span class="zhengwen">子曰：「道不行，乘桴浮於海。從我者，其由與？」<span class="jiazhu">〔注〕馬曰：「桴，編竹木，大者曰栰，小者曰桴。」</span>子路聞之喜。<span class="jiazhu">〔注〕孔曰：「喜與己俱行。」</span></span>
<p class="jianshu" id="p17"><a class="gg-link" href="#p17" onclick="return changeColor(this);"></a>正義曰：「乘」，<span class="shu-ming">說文</span>作「椉」，云「覆也」。覆者，加乎其上也。<span class="shu-ming">詩·七月傳</span>：「乘，升也。」「浮」者，<span class="shu-ming">說文</span>云「氾也」。<span class="shu-ming">漢書·地理志</span>注：「浮，以舟渡也。」「于」皇本作「於」，<span class="shu-ming">爾雅·釋詁</span>：「于，於也。」二字義同，故經傳通用。王氏瑬<span class="shu-ming">四書地理考</span>：「浮海指渤海。」<span class="shu-ming">說文</span>：「海，天池也。以納百川者。」又云：「澥，勃澥，海之別也。」<span class="shu-ming">潛丘劄記</span>：「太史公多言勃海，<span class="shu-ming">河渠書</span>謂永平之勃海，<span class="shu-ming">封禪書</span>謂登萊之勃海，<span class="shu-ming">蘇秦列傳</span>指天津衛之海，<span class="shu-ming">朝鮮列傳</span>指海之在遼東者。勃海之水大矣，非專爲近勃海郡者也。」案：<span class="shu-ming">漢書·地理志</span>：「玄莬，樂浪，武帝時置，皆朝鮮、濊[huì]貉、句麗蠻夷。殷道衰，箕子去之朝鮮，教其民以禮義，田蠶織作。樂浪、朝鮮民犯禁八條：相殺以當時償殺；相傷以穀償；相盜者男沒入爲其家奴，女子爲婢，欲自贖者，人五十萬。雖免爲民，俗猶羞之，嫁娶無所讎，是以其民終不相盜，無門戶之閉，婦人貞信不淫辟。可貴哉，仕賢之化也!然東夷天性柔順，異於三方之外，故孔子悼道不行，設浮於海，欲居九夷，有以也。」顔注：「言欲乘桴筏而適東夷，以其國有仁賢之化，可以行道也。」據<span class="shu-ming">志</span>言，則浮海指東夷，即勃海也。夫子當日必實有所指之地，漢世師說未失，故尚能知其義，非泛言四海也。夫子本欲行道於魯，魯不能竟其用，乃去而之他國，最後乃如楚。則以楚雖蠻夷，而與中國通已久，其時昭王又賢，葉公好士，故遂如楚以冀其用，則是望道之行也。至楚，又不見用，始不得已而欲浮海居九夷，<span class="shu-ming">史記·世家</span>雖未載「浮海」及「居九夷」二語，爲在周遊之後，然以意測之當是也。其欲浮海居九夷，仍爲行道，由<span class="shu-ming">漢志注</span>繹之，則非遯世幽隱，但爲世外之想可知，即其後浮海居九夷，皆不果行，然亦見夫子憂道之切，未嘗一日忘諸懷矣。其必言乘桴者，錢氏坫<span class="shu-ming">論語後錄</span>謂「<span class="shu-ming">爾雅·釋水</span>『庶人乘泭』，夫子言道不行，以庶人自處」，是也。<span class="shu-ming">說文</span>：「憙，說也。從心從喜，喜亦聲。」今經傳通作「喜」，皇本「由」下有「也」字。</p>
<p class="jianshu" id="p18"><a class="gg-link" href="#p18" onclick="return changeColor(this);"></a>○注：「桴，編竹木，大者曰栰，小者曰桴。」 ○正義曰：<span class="shu-ming">詩·周南疏</span>引<span class="shu-ming">論語注</span>與此注同。臧、宋以爲鄭注佚文，或鄭用其師說也。<span class="shu-ming">說文</span>：「桴，棟名。」別一義。「泭，編木以渡也。」<span class="shu-ming">爾雅·釋言</span>：「舫，泭也。」孫炎注：「方木置水中爲泭筏也。」<span class="shu-ming">釋文</span>：「泭字或作𣻜，樊本作柎。」<span class="shu-ming">釋水</span>李巡注：「併木以渡也。」<span class="shu-ming">詩·周南</span>「不可方思」，<span class="shu-ming">邶風</span>「方之舟之」，毛傳並云「方，泭也。」方與舫同。<span class="shu-ming">周南·釋文</span>：「泭本亦作𣻜，又作桴，或作柎。」諸字惟「桴」是叚字，餘皆同音異體也。韋昭<span class="shu-ming">國語注</span>：「編木曰泭，小泭曰桴。」分泭桴爲二，失其義矣。王逸<span class="shu-ming">楚辭·惜往日注</span>：「編竹木曰泭。」與此注同。<span class="shu-ming">方言</span>：「泭謂之𥱼，𥱼謂之筏。筏，秦晉之通語也，江淮家居𥱼中謂之薦。」<span class="shu-ming">廣雅·釋水</span>：「𥱼、柎、㶇，筏也。」<span class="shu-ming">衆經音義</span>卷三：「筏，<span class="shu-ming">通俗文</span>作𦪑，<span class="shu-ming">韻集</span>作橃。編竹木浮於河以運物也。南土名𥱼，北人名筏。」<span class="shu-ming">楚辭</span>王逸注：「楚人曰泭，秦人曰橃。」筏𦪑橃並同。<span class="shu-ming">周南釋文</span>引郭璞<span class="shu-ming">音義</span>云：「木曰𥱼，竹曰筏，小筏曰泭。」泭爲小，則筏爲大，此據人當時所稱別之。然泭、筏對文，有大小之殊，散文亦通稱。故<span class="shu-ming">方言</span><span class="shu-ming">廣雅</span>廣列異名，不爲分別也。</p>
<p class="jianshu" id="p19"><a class="gg-link" href="#p19" onclick="return changeColor(this);"></a>○注：「喜與已俱行。」 ○正義曰：子路親師，雖相從患難勿恤也。今見夫子使從浮海，若夫子獨許己與之俱行，故聞而喜也。</p>
<span class="zhengwen">子曰：「由也好勇過我，無所取材。」<span class="jiazhu">〔注〕鄭曰：「子路信夫子欲行，故言好勇過我。『無所取材』者，無所取於桴材。以子路不解微言，故戲之耳。」一曰「子路聞孔子欲浮海便喜，不復顧望，故孔子歎其勇曰過我。『無所取哉』，言唯取於己。古字材、哉同。」</span></span>
<p class="jianshu" id="p20"><a class="gg-link" href="#p20" onclick="return changeColor(this);"></a>○注：「子路」至「哉同」。 ○正義曰：注用鄭義。後則<span class="shu-ming">集解</span>兼存他說也。<span class="shu-ming">釋文</span>：「『過我』絕句。」此本鄭氏。又云：「一讀過字絕句。」此<span class="shu-ming">集解</span>後說。<span class="shu-ming">說文</span>：「材，木梃也。」<span class="shu-ming">周官·太宰</span>「五曰材貢」，<span class="shu-ming">史記·貨殖傳</span>「山居千章之材」，並謂木也。夫子浮於海，是不得已之思，其勢必不能行，子路信爲實然，則以不解夫子微言故也。「微」者，<span class="shu-ming">爾雅·釋詁</span>云：「匿，微也。」微者，隱也。其義深隱，則曰「微言」，猶所謂「隱語」也。子路伉直，不解微言，故夫子但言「無所取材爲桴」以戲之，所以深悟之也。<span class="shu-ming">爾雅·釋詁</span>：「戲，謔也。」<span class="shu-ming">三國吳志·薛綜傳</span>權欲浮海親征公孫淵，綜諫曰：「昔孔子疾時，託乘桴之語，季由是喜，拒以無所取才。」繹其辭義，亦謂桴材。作「才」者，叚借字。「一曰」云云，以「過」爲好勇太過我。「無所取材」，爲但以由從，不復取他人哉，言必不能也。云「古字材哉同」者，馮氏登府<span class="shu-ming">異文考證</span>「哉字從才，才與哉通。」崔瑗<span class="shu-ming">張平子碑</span>：「往才汝諧。」邢昺<span class="shu-ming">爾雅疏</span>：「哉，古文才。」</p>
</div>
<div class="fenduan"><span class="zhengwen">孟武伯問：「子路仁乎？」子曰：「不知也。」<span class="jiazhu">〔注〕孔曰：「仁道至大，不可全名也。」</span>又問。子曰：「由也，千乘之國，可使治其賦也，不知其仁也。」<span class="jiazhu">〔注〕孔曰：「賦，兵賦。」</span></span>
<p class="jianshu" id="p21"><a class="gg-link" href="#p21" onclick="return changeColor(this);"></a>正義曰：<span class="shu-ming">史記·弟子列傳</span>作「季康子問」，當出<span class="shu-ming">古論</span>。<span class="shu-ming">釋文</span>：「賦，梁武帝云：『<span class="shu-ming">魯論</span>作傅。』」陳氏鱣<span class="shu-ming">古訓</span>曰：「賦，傅同音，故<span class="shu-ming">魯論</span>借用。」<span class="shu-ming">大戴禮·衛將軍文子篇</span>子貢歷言仲由、冉有、公西赤之行，文子以爲一諸侯之相。與此章所論相合。程氏瑤田<span class="shu-ming">論學小記</span>：「夫仁，至重而至難者也。故曰『仁以爲己任，任之重也。死而後已，道之遠也』。如自以爲及，是未死而先已，聖人之所不許也。故曰『回也，其心三月不違仁』，『吾見其進也，未見其止也』。言夫行恕以終其身，死而後已，不自以爲及者也。故有問人之仁於夫子者，則皆曰『未知』，蓋曰吾未知其及焉否也。」</p>
<p class="jianshu" id="p22"><a class="gg-link" href="#p22" onclick="return changeColor(this);"></a>○注：「賦，兵賦。」 ○正義曰：鄭注：「賦，軍賦。」此孔所襲。<span class="shu-ming">說文</span>：「賦，斂也。」顔師古<span class="shu-ming">漢書·地理志注</span>：「賦者，發斂土地所生之物，以供天子也。」胡氏渭<span class="shu-ming">禹貢錐指</span>：「周時軍旅之征謂之賦。」<span class="shu-ming">周禮大司馬注</span>：「賦，給軍用者也。」<span class="shu-ming">小司馬注</span>曰：「賦謂出車徒給繇役也。」<span class="shu-ming">左傳</span>曰：「天子之老請帥王賦。」又曰：「悉索敝賦」，又曰：「韓賦七邑」，又曰：「魯賦八百乘，邾賦六百乘」。又曰：「鄫無賦於司馬」，其所謂賦者，軍賦也。</p>
<span class="zhengwen">「求也何如？」子曰：「求也，千室之邑，百乘之家，可使爲之宰也，不知其仁也。」<span class="jiazhu">〔注〕孔曰：「千室之邑，卿大夫之邑。卿大夫稱家。諸侯千乘。大夫百乘。宰，家臣。」</span></span>
<p class="jianshu" id="p23"><a class="gg-link" href="#p23" onclick="return changeColor(this);"></a>正義曰：武伯更問求、赤於仁何如？夫子直告以二子之才，不俟再問也。「千室之邑」者，<span class="shu-ming">說文</span>：「室，實也。從宀從至，至所止也。邑，國也。從口。先王之制，尊卑有大小，從卪[jié]。」宰者，<span class="shu-ming">公羊·隱元年傳</span>：「宰者何？官也。」古凡大小官多稱宰，如冢宰、大宰、膳宰、宰夫、宰胥、宰旅及邑長家臣，皆名宰也。<span class="shu-ming">左隱元年疏</span>引鄭注<span class="shu-ming">論語</span>云：「公大都之城，方三里。」臧、宋輯本列之此文之下，考<span class="shu-ming">左傳</span>云：「凡邑有宗廟先君之主曰都。」又云：「先王之制，大都不過參國之一。」鄭以國爲上公之國。<span class="shu-ming">周官·典命</span>：「公九命，其國家宮室、車旗、衣服、禮儀皆以九爲節。」鄭注云：「公城蓋方九里。」是大都三國之一，則爲三里矣。就鄭君殘注繹之，千室之邑謂公邑。凌氏曙<span class="shu-ming">四書典故覈</span>云：「<span class="shu-ming">周官</span>之制，天子自六鄉以外，分六遂及家稍、小都、大都。其餘之地，制爲公邑，使大夫治之。在二百里、三百里以上，大夫如州長，在四百里、五百里以下，大夫如縣正；皆屬於遂人。<span class="shu-ming">載師</span>『以公邑之田任甸地』，舉甸以該稍、縣、畺也。鄉遂之民，以七萬五千家爲定，其餘夫皆受田於公邑，故遂人授民夫以廛，田百畮，萊五十畮，餘夫亦如之。餘夫所受，公邑之萊也。<span class="shu-ming">太宰</span>『九賦』，邦甸、家稍、都鄙之賦皆公邑所出。諸侯之國亦然。以魯言之，三鄉三遂之外，除大夫之采邑，皆公邑。孔子爲中都宰，子夏爲莒父宰，子賤爲單父宰，子游爲武城宰，皆公邑也。惟費宰爲季氏邑，成宰爲孟氏邑，郈宰爲叔孫氏邑，非公邑耳。王畿之地，鄉遂以家計，公邑蓋以里計。諸侯之地，皆以家計。故春秋之世，動云書社幾百，蓋二十五家爲社，可知邑之大小，皆論室之多少也。<span class="shu-ming">周禮</span>：『四井爲邑，四邑爲丘，四丘爲甸，四甸爲縣，四縣爲都。』鄭注：『甸方八里，旁加一里治洫，則方十里爲一成。四甸爲縣，方二十里。』縣二百五十六井，二千三百四十夫之地。以鄭意推<span class="shu-ming">司馬法</span>算之，宮室塗巷三分去一，通不易，一易，再易計之，爲一室受二夫之田，實一縣受田出稅人爲七百六十九夫，又旁加一里，內受田治洫人四百三十一夫，共千二百夫。云『千室之邑』，舉成數也。或容有餘夫分授，杜氏注<span class="shu-ming">左傳</span>『築郿』曰：『四縣爲都，四井爲邑。然宗廟所在，則雖邑曰都，尊之也。』孔疏引<span class="shu-ming">釋例</span>曰：『邑有先君宗廟，雖小曰都，都而無廟，固宜稱城。』案：此則自井以上至縣，凡有城皆稱邑。至四縣爲都，乃稱都，故云『千室之邑』。其宰則如<span class="shu-ming">周禮</span>之縣正也。」鄭此注又云：「大夫之家，邑有百乘，采地一同之廣輪也。」案：<span class="shu-ming">大學</span>云：「百乘之家」。鄭注：「有采地者也。」坊記云：「家富不過百乘」。兩疏以爲皆卿采邑，凡卿亦稱大夫，故鄭君此<span class="shu-ming">注</span>及<span class="shu-ming">雜記注</span>並言大夫有百乘也。<span class="shu-ming">坊記</span>疏以爲百里正一同之制。<span class="shu-ming">司馬法</span>：「六尺爲步，步百爲畮[mǔ]，畮百爲夫，夫三爲屋，屋三爲井。井十爲通，通爲匹馬三十家，士一人，徒二人。通十爲成，成百井，三百家，革車一乘，士十人，徒二十人。十成爲終，終千井，三千家，革車十乘，士百人，徒二百人。十終爲同，同方百里，萬井，三萬家，革車百乘，士千人，徒二千人。」此<span class="shu-ming">司馬法</span>，鄭君引以注<span class="shu-ming">小司徒</span>，知此采地一同亦其制也。賈公彥<span class="shu-ming">小司徒疏</span>云：「謂之爲同者，取角雷震百里所聞同。」是同方百里之義也。「廣輪」猶言廣長，凡輪皆直行，此據開方法言之。</p>
<p class="jianshu" id="p24"><a class="gg-link" href="#p24" onclick="return changeColor(this);"></a>○注：「千室之邑，卿大夫之邑。」 ○正義曰：注以「千室之邑」爲卿大夫采邑，不爲公邑，與鄭氏異。則似冉有祇能仕於私家，於義未備也。皇疏云：「舊說五等之臣，其采地亦爲三等，各依其君國十分爲之。上公地方五百里，其臣大采方五十里，中采方二十五里，小采方十二里半。侯方四百里，其臣大采方四十里，中采方二十里，小采方十里。伯方三百里，其臣大采方三十里，中采方十五里，小采方七里半。子方二百里，其臣大采方二十里，中采方十里，小采方五里。男方百里，其臣大采方十里，中方五里，小采方二里半。凡制地方一里爲井，井有三家，若方二里半，有方一里者六，又方半里者一，則合十八家有餘，故<span class="shu-ming">論語</span>云『十室之邑』也。其中大小各隨其君，故或有三百戶，是方十里者一，或有千室，是方十里者三有餘也。」</p>
<span class="zhengwen">「赤也何如？」子曰：「赤也，束帶立於朝，可使與賓客言也，不知其仁也。<span class="jiazhu">〔注〕馬曰：「赤，弟子公西華。有容儀，可使爲行人。」</span></span>
<p class="jianshu" id="p25"><a class="gg-link" href="#p25" onclick="return changeColor(this);"></a>正義曰：<span class="shu-ming">說文</span>：「束，縛也。」<span class="shu-ming">釋名·釋言語</span>：「束，促也，相促近也。」「帶」，繋繚於要，所在整其衣，故曰「束帶」。<span class="shu-ming">釋名·釋衣服</span>：「帶，蔕[dì]也。著於及，如物之繋蔕也。」<span class="shu-ming">漢孫根碑</span>：「束鞶[pán]立朝」，本此文。當爲<span class="shu-ming">齊</span>、<span class="shu-ming">古</span>之異。鞶者，革帶。段氏玉裁<span class="shu-ming">說文</span>注云：「古有大帶，有革帶。革帶以繋佩韍，而後加之大帶，則革帶統於大帶，故許於鞶曰大帶也。」戴氏清<span class="shu-ming">四書典故考辨</span>：「凡冕服皆素帶，而爵弁、皮弁、朝服玄端皆緇帶。爲擯相者，當服皮弁，所謂束帶與賓客言者，乃緇帶也。」「立於朝」者，立與位同。<span class="shu-ming">爾雅·釋宮</span>：「中庭之左右謂之位。」<span class="shu-ming">左氏傳</span>「有位於朝」，即立於朝也。禮行聘於廟，朝會燕饗則於廟，或於朝，或於寢。此祇言朝者，亦舉一以賅耳。凌氏曙<span class="shu-ming">四書典故覈</span>：「其立位則接賓時，陳擯於大門外，上擯近君，門東，西面，既入廟門，擯者負東上立，則在中庭。至授玉時，上擯進阼階之西，釋辭於賓，遂相君拜，既受玉，退負東塾而立。」此但依<span class="shu-ming">聘禮</span>言之，亦舉聘則他禮可推知也。<span class="shu-ming">說文</span>：「賓，所敬也。客，寄也。」謂他國諸侯及卿大夫也。凌氏廷堪<span class="shu-ming">禮經釋例</span>：「案<span class="shu-ming">聘禮</span>：『及廟門，几筵既設，擯者出請命。』注：『上擯待而出，請受賓所以來之命，重停賓也。』又云：『擯者入告，出辭玉。』注：『擯者，上擯也。』<span class="shu-ming">覲禮</span>：『侯氏入門右，坐奠圭，再拜稽首，擯者謁。』注：『謁猶告也。上擯告以天子前辭，欲親受之，如賓客也。』又<span class="shu-ming">聘禮</span>『擯者出請事』，敖繼公曰：『擯者，上擯也。是相大禮皆上擯之事也。』」據凌氏言，此與賓客言，亦是上擯。下篇言「宗廟之事，如會同，願爲小相」小相於<span class="shu-ming">聘禮</span>則「承擯、紹擯」，此亦自謙之辭，故夫子曰：「赤也爲之小，孰能爲之大？」明赤能爲上擯也。又案與言，當兼禮辭及無常之辭。若<span class="shu-ming">成三年</span>「齊侯朝晉，將授玉，卻克趨進曰」云云。<span class="shu-ming">襄七年</span>，「衛孫文子來聘，公登亦登，叔孫穆子趨進曰」云云。皆是無常之辭。<span class="shu-ming">大戴禮衛將軍文子篇</span>：「子貢曰：『志通而好禮，擯相兩君之事，篤雅其有禮節也，是公西赤之行也。』孔子曰：『禮儀三百，可勉能也；威儀三千，則難也。』公西赤問曰：『何謂也？』孔子曰：『貌以擯禮，禮以擯辭，是之謂也。』孔子之語人也，曰『當賓客之事則通矣。』謂門人曰：『二三子欲學賓客之禮者，於赤也。』」皆雜記公西赤事，與此章及下篇互證。</p>
<p class="jianshu" id="p26"><a class="gg-link" href="#p26" onclick="return changeColor(this);"></a>○注：「赤弟」至「行人」。 ○正義曰：<span class="shu-ming">史記·弟子列傳</span>：「公西赤，字子華，少孔子四十二歲。」公西，兩字氏，鄭目錄云「魯人」。「容儀」謂禮容禮儀，容主貌，儀主事也。<span class="shu-ming">周官序官</span>「大行人中大夫二人，小行人下大夫四人。」注云：「行人，主國使之禮。」此指主國出聘，其使臣稱行人也。與擯相各是一職，而皆主賓客。若子華使齊，即是行人之比，故馬以此「可使爲行人」也。</p>
</div>
<div class="fenduan"><span class="zhengwen">子謂子貢曰：「女與回也孰愈？」<span class="jiazhu">〔注〕孔曰：「愈猶勝也。」</span>對曰：「賜也何敢望回？回也聞一以知十，賜也聞一以知二。」子曰：「弗如也，吾與女弗如也。」<span class="jiazhu">〔注〕包曰：「既然子貢不如，復云吾與女俱不如者，蓋欲以慰子貢也。」</span></span>
<p class="jianshu" id="p27"><a class="gg-link" href="#p27" onclick="return changeColor(this);"></a>正義曰：「望」者，<span class="shu-ming">釋名·釋姿容</span>：「望，茫也，遠視茫茫也。」子貢言顔子有大智之德，己不敢視比之也。<span class="shu-ming">釋文</span>：「聞，本或作問字，非。」「知十」、「知二」，皆叚數多寡以明優劣也。<span class="shu-ming">說文</span>云：「十，數之具也。」數始於一，終於十。君子之爲學也，原始要終，一以貫之，其在聖門，惟顔子好學，能有此詣。夫子與回言「終日不違」及「退省其私，亦足以發。」發者，夫子所未言之義，即顔子所聞而知之者也。子貢未能一貫，故聞一但能知二。二者一之比，言己未能盡其義也。<span class="shu-ming">釋文</span>云：「吾與爾，本或作女，音汝。」</p>
<p class="jianshu" id="p28"><a class="gg-link" href="#p28" onclick="return changeColor(this);"></a>○注：「愈猶勝也。」 ○正義曰：鄭有此注，孔所襲也。<span class="shu-ming">廣雅·釋言</span>：「愈，賢也。」賢、勝義近。</p>
<p class="jianshu" id="p29"><a class="gg-link" href="#p29" onclick="return changeColor(this);"></a>○注：「既然」至「貢也」。 ○正義曰：<span class="shu-ming">論衡·問孔篇</span>：「吾與汝俱弗如也。」<span class="shu-ming">鄭玄別傳</span>：「馬季長謂盧子幹曰：『吾與女皆不如也。』」<span class="shu-ming">後漢橋玄傳</span>魏武祭文「仲尼稱不如顏淵」，<span class="shu-ming">三國志·夏侯淵傳</span>下令稱之曰：淵虎步關右，所向無前，仲尼有言：『吾與爾不如也。』俱與此注義合。皇疏引顧歡曰：「回爲德行之俊，賜爲言語之冠，淺深雖殊，而品裁未辨，欲使名實無濫，故假問『孰愈』。子貢既審回、賜之際，又得發問之旨，故舉十與二，以明懸殊愚智之異。夫子嘉其有自見之明，而無矝尅之貌，故判之以『弗如』，同之以『吾與女』。此言我與爾雖異，而同言弗如，能與聖師齊見，所以爲慰也。」</p>
</div>
<div class="fenduan"><span class="zhengwen">宰予晝寢。<span class="jiazhu">〔注〕孔曰：「宰予，弟子宰我。」</span>子曰：「朽木不可雕也，糞土之牆不可圬也。<span class="jiazhu">〔注〕包曰：「朽，腐也。雕，雕琢刻畫。」王曰：「圬，鏝也。此二者以喻雖施功猶不成。」</span>於予與何誅？」<span class="jiazhu">〔注〕孔曰：「誅，責也。今我當何責於女乎？深責之。」</span></span>
<p class="jianshu" id="p30"><a class="gg-link" href="#p30" onclick="return changeColor(this);"></a>正義曰：江氏聲<span class="shu-ming">論語竢質</span>：「<span class="shu-ming">說文</span>：『晝，日之出入，與夜爲界。』是日出後爲晝。凡人雞鳴而起，宰我日出後尚寢寐未起，故責之。」鄭注云：「寢，臥息也。」案<span class="shu-ming">說文</span>：「𡪢，臥也。」其字從宀，故所臥室亦名之。<span class="shu-ming">釋名·釋宮室</span>：「寢，寢也。所寢息也。」是也。晝非寢時，故<span class="shu-ming">禮</span>言君子「不晝居內」，若「晝居內，雖問疾焉可也。」夫晝居內且不可，矧晝寢耶？韓、李<span class="shu-ming">筆解</span>謂「晝，舊文作畫字。」所云「舊文」，或有所本。李匡義<span class="shu-ming">資暇錄</span>：「寢，梁武帝讀爲『寢室』之寢，晝作胡卦反，且云當爲畫字，言其繪畫寢室。」周密<span class="shu-ming">齊東野語</span>：「嘗見侯白所注<span class="shu-ming">論語</span>，謂晝當作畫字。侯白，隨人。」二讀與舊文合。李氏聯琇<span class="shu-ming">好雲樓集</span>：「<span class="shu-ming">漢書·楊雄傳</span>『非木摩而不彫，牆塗而不畫』，此正雄所作<span class="shu-ming">甘泉賦</span>諫宮觀奢泰之事，暗用<span class="shu-ming">論語</span>，可證『畫寢』之說，漢儒已有之。」案：<span class="shu-ming">禮</span>言天子廟飾「山節藻棁」。<span class="shu-ming">穀梁·莊廿四年傳</span>：「禮，天子之桷，斵[zhuó]之礱[lóng]之，加密石焉；諸侯之桷，斵之礱之；大夫斵之，士斵本。」又<span class="shu-ming">廿三年傳</span>：「<span class="shu-ming">禮</span>，天子諸侯黝堊，大夫倉，士黈[tǒu]。」<span class="shu-ming">周官·守祧</span>云：「其祧則守祧黝堊之。」皆說宗廟之飾，其宮室當亦有飾。鄭注<span class="shu-ming">禮器</span>云：「宮室之飾，士首本，大夫達棱，諸侯斵而礱之，天子加密石焉。」此本<span class="shu-ming">晉語</span>。又<span class="shu-ming">爾雅·釋宮</span>：「牆謂之堊。」統廟寢言之。<span class="shu-ming">周官·掌蜃</span>云：「共白盛之蜃。」注云：「謂飾牆使白之蜃也。」此與黝堊異飾，當是宮室中所用。<span class="shu-ming">左襄卅一年傳</span>「圬人以時塓館宮室。」亦當謂加飾。春秋時，大夫、士多美其居，故土木勝而知氏亡，輪奐頌而文子懼。意宰予畫寢，亦是其比。夫子以「不可雕」、「不可杇」譏之，正指其事。此則舊文，於義亦得通也。「雕」，皇本、唐、宋<span class="shu-ming">石經</span>並作「彫」。<span class="shu-ming">釋文</span>：「糞，或作𡐢。」<span class="shu-ming">說文</span>此篆作<img alt="「糞」字小篆" src="../Images/i06.png" style="width: 22px; height: 30px;"/>，云：「棄除也，從廾，推<img alt="" src="../Images/i27.png" style="width: 29px; height: 30px;"/>棄釆也。」胡氏紹勳<span class="shu-ming">四書拾義</span>：「<span class="shu-ming">左傳</span>云：『小人糞除先人之敝廬。』是除穢謂糞，所除之穢亦謂糞。此經『糞土』猶言『穢土』。古人牆本築土而成，曆久不免生穢，故曰『不可杇』。」牆者，<span class="shu-ming">說文</span>作牆，云「垣蔽也。」<span class="shu-ming">釋名·釋宮室</span>：「牆，障也。所以自障蔽也。」「杇」，皇本、<span class="shu-ming">釋文</span>本並作「圬」，<span class="shu-ming">說文</span>有「杇」無「圬」，圬乃作杇之俗。<span class="shu-ming">玉篇</span>作「杅」，隸體小變。<span class="shu-ming">宋石經</span>作「朽」，此形近之訛。「於予與何誅」，<span class="shu-ming">釋文</span>云：「與，疑辭。」王氏引之<span class="shu-ming">經傳釋辭</span>：「與，猶也。『於予與也改是』同。」</p>
<p class="jianshu" id="p31"><a class="gg-link" href="#p31" onclick="return changeColor(this);"></a>○注：「宰予，弟子宰我。」 ○正義曰：宰我，已見八佾篇。此稱宰予，予爲其名。<span class="shu-ming">爾雅·釋詁</span>：「予，我也。」皇本此注爲包氏。</p>
<p class="jianshu" id="p32"><a class="gg-link" href="#p32" onclick="return changeColor(this);"></a>○注：「朽腐」至「鏝也」。 ○正義曰：<span class="shu-ming">說文</span>：「㱙，腐也。朽，㱙或從木。腐，爛也。㓮，剝也。琱，治玉也。」義並相近。雕、彫皆叚借字。「刻畫」猶「刻劃」。<span class="shu-ming">說文</span>：「刻，鏤也。劃，錐刀畫曰劃。」是也。「杇鏝」者，<span class="shu-ming">爾雅·釋宮</span>：「鏝謂之杇。」李巡曰：「鏝一名杇，塗工作具也。」郭璞云：「泥鏝，言用泥以鏝也。」<span class="shu-ming">說文·木部</span>：「杇，所以塗也。秦謂之杇，關東謂之槾。從木，亏聲。槾，杇也。從木，曼聲。」<span class="shu-ming">金部</span>：「鏝，鐵杇也，從金，曼聲。」段氏玉裁<span class="shu-ming">木部注</span>：「此器今江浙以鐵爲之，或以木。<span class="shu-ming">戰國策</span>：『豫讓變姓名，入宮塗廁，欲以刺襄子。襄子如廁，心動，執問塗者，則豫讓也。刃其杅曰：「欲爲智伯報讎」。』『杅』謂塗廁之杅，今本或作扞，侯旰切，繆甚。刃其杅，謂皆用木而獨刃之。」案：杇，槾，同物異名，用以塗牆，故亦謂塗牆之人爲杇人。<span class="shu-ming">左傳</span>稱「圬人以時」是也。<span class="shu-ming">孟子·滕文公下</span>「毀瓦畫墁」，謂所墁之牆，雜畫之也。</p>
<p class="jianshu" id="p33"><a class="gg-link" href="#p33" onclick="return changeColor(this);"></a>○注：「誅，責也。」 ○正義曰：<span class="shu-ming">周官·太宰</span>：「八曰誅，以馭其過。」注：「誅，責讓也。」<span class="shu-ming">司救</span>：「掌萬民之衺惡過失，而誅讓之。」注：「誅，誅責也。」</p>
</div>
<div class="fenduan">
<span class="zhengwen">子曰：「始吾於人也，聽其言而信其行；今吾於人也，聽其言而觀其行。於予與改是。」<span class="jiazhu">〔注〕孔曰：「改是，聽言信行，更察言觀行，發於宰我之晝寢。」</span>
</span>
<p class="jianshu" id="p34"><a class="gg-link" href="#p34" onclick="return changeColor(this);"></a>正義曰：逸周書芮良夫解云：「以言取人，人飾其言；以行取人，人竭其行。飾言無庸，竭行有成。」說苑尊賢篇：「夫言者，所以抒其匈而發其情者也。是故先觀其言而揆其行。夫以言觀其行，雖有姦軌之人，無以逃其情矣。」是取人之術當以言察其行也。大戴禮五帝德篇：「子曰：『吾欲以言語取人，於予邪改之。』」即此章義。集注引胡氏曰：「聽言觀行，聖人不待是而後能，亦非緣此而盡疑學者，特因此立教以警羣弟子，使謹於言而敏於行耳。」皇、邢疏連上為一章，與總章數不合。
</p>
<p class="jianshu" id="p35"><a class="gg-link" href="#p35" onclick="return changeColor(this);"></a>○注：「發於宰我之晝寢。」
○正義曰：論衡問孔篇說亦與此同。愚謂前篇「人而不仁，如禮樂何」，在季氏舞人佾、三家雍徹章後，則「人」指「季氏」「三家」言。下篇「子所雅言」，在學易章後，則「所」字指「易」言。「民可使由，不可使知」，在詩禮樂章後，則「可使由，不可使知」，指詩、禮、樂言。「吾友張也為難能也」，在堂堂乎張章前，則「難能」指「堂堂」言。此皆前後章相發明之例，姑舉數則，為此注證之。
</p>
</div>
<div class="fenduan">
<span class="zhengwen">子曰：「吾未見剛者。」或對曰：「申棖。」<span class="jiazhu">〔注〕包曰：「申棖，魯人。」</span>
子曰：「棖也慾，焉得剛？」<span class="jiazhu">〔注〕孔曰：「慾，多情慾。」</span>
</span>
<p class="jianshu" id="p36"><a class="gg-link" href="#p36" onclick="return changeColor(this);"></a>正義曰：鄭注云：「剛謂彊志不屈撓。」案：<span class="shu-ming">說文</span>：「剛，彊斷也。」<span class="shu-ming">臯陶謨</span>：「剛而塞，彊而毅。」是剛彊義近。撓者，曲也，折也。志不屈撓，則富貴不能淫，貧賤不能移，威武不能屈。所以能無慾也。凌氏鳴喈<span class="shu-ming">解義</span>：「剛爲天德，故近仁。慾，坤象，陰也。損之，窒慾也。損初益上，艮以止之。慾者，勝人爲彊，有似乎剛，故或以爲疑。」
</p>
<p class="jianshu" id="p37"><a class="gg-link" href="#p37" onclick="return changeColor(this);"></a>○注：「申棖，魯人。」
○正義曰：「棖」，或作「棠」，或作「堂」，或作「黨」，或作「儻」。<span class="shu-ming">漢王政碑</span>：「𣠮申棠之欲」。此作「棠」也。<span class="shu-ming">史記索隱</span>：「申堂字周。」本<span class="shu-ming">史記·弟子列傳</span>，此作「堂」也。今本<span class="shu-ming">史記</span>云：「申黨字周。」此作「黨」也。朱氏彜尊<span class="shu-ming">弟子考</span>引漢文翁<span class="shu-ming">禮殿圖</span>有「申儻」，此作「儻」也。諸家文雖有異，而音則相通。<span class="shu-ming">詩·丰</span>云：「俟我乎堂兮！」鄭箋：「棠當爲棖。」可證也。唐、宋以來，因稱名參錯，分申棖、申黨爲二人。玄宗開元二十七年，封申黨召陵伯、申棖魯伯。真宗祥符二年，封棖文登侯、黨淄川侯，俱列從祀。至明嘉靖九年，因大學士張璁奏，存棖去黨，而祀典始正。<span class="shu-ming">困學紀聞</span>云：「<span class="shu-ming">史記·索隱</span>謂文翁<span class="shu-ming">圖</span>有申棖、申棠，今所傳<span class="shu-ming">禮殿圖</span>有申黨，無申棖。」<span class="shu-ming">文獻通考</span>亦云：「今考文翁<span class="shu-ming">石室圖</span>，無所謂棖與棠也。」是圖本止申黨一人。伯厚所見<span class="shu-ming">圖</span>作「黨」，與朱氏彜尊所見圖所「儻」不同，當以朱爲是。諸字皆由音近通用。莫知其何者爲正。<span class="shu-ming">困學紀聞</span>獨以「黨」爲傳寫之訛，梁氏玉繩<span class="shu-ming">漢書·古今人表考</span>亦以「儻」爲訛，皆未必然也。<span class="shu-ming">史記·索隱</span>引鄭此注云：「申棖，魯人，弟子也。」<span class="shu-ming">論語·釋文</span>及邢疏並引鄭曰：「申棖，蓋孔子弟子申續。」又引<span class="shu-ming">家語</span>：「申續字周。」似「續」又「棖」之別名。<span class="shu-ming">史記索隱</span>引家語作「申繚」，<span class="shu-ming">困學紀聞</span>引家語作「申績」，今本家語作「申繢，字子周。」錢氏大昕<span class="shu-ming">養新錄</span>謂古文「賡」、「續」同聲，<span class="shu-ming">家語</span>「申續」，蓋讀如「庚」，與「棠」音亦不遠。今本<span class="shu-ming">家語</span>作「繢」，則傳寫之誤也。盧氏文弨<span class="shu-ming">釋文攷證</span>略同。梁氏<span class="shu-ming">人表考</span>云：「鄭作申續，必有所據。績與續通，繚繢兩字，乃傳寫之僞。」諸說皆依鄭注作「續」。臧氏庸<span class="shu-ming">拜經日記</span>：「徐鯤曰：『<span class="shu-ming">史記索隱</span>引<span class="shu-ming">家語</span>作「繚」，據字周義，疑「繚」爲得之。』庸案：徐說是也。<span class="shu-ming">索隱</span>於『公伯繚字子周』下云：『<span class="shu-ming">家語</span>無公伯繚，而有申繚子周。』『又於申黨字周』下云：『<span class="shu-ming">家語</span>有申繚，字周。』又<span class="shu-ming">史記正義</span>於『公伯繚字子周』下云：『<span class="shu-ming">家語</span>有申繚子周。』然則司馬貞、張守節所見<span class="shu-ming">家語</span>並作申繚，蓋家語無公伯繚及申堂。王肅僞造申繚一人以當申堂、公伯僚二人，因二人名姓雖異，而字周則同，爲足以相混也。<span class="shu-ming">論語音義</span>及<span class="shu-ming">家語</span>作『申續』，乃『繚』字形近之譌。王伯厚所見本作『績』，今本作『繢』，此又『續』字之轉誤。<span class="shu-ming">論語音義</span>引鄭云：『蓋孔子弟子申續』此『續』字乃後人據誤本<span class="shu-ming">家語</span>所改，當本作『申堂』，鄭正據<span class="shu-ming">仲尼弟子列傳</span>也。<span class="shu-ming">索隱</span>曰：『申堂字周，<span class="shu-ming">論語</span>有申棖。鄭玄云：「申棖，魯人，弟子也。」蓋申堂是棖不疑，以棖、堂聲相近。』案：小司馬此言，正據鄭注<span class="shu-ming">論語</span>，以申棖爲申堂，故云然也。」案：臧說甚辨，當可依據。<span class="shu-ming">蒼頡碑</span>作「字子續」，此又因名續而妄爲之。王肅以申繚、申堂、公伯繚爲一人，而非孔子弟子。此包注亦不云弟子，或包不據<span class="shu-ming">弟子傳</span>，以申棖、申堂爲非一人也。至包以棖爲魯人，與鄭同。<span class="shu-ming">漢魯峻·石壁殘畫象</span>有魯棖。
</p>
<p class="jianshu" id="p38"><a class="gg-link" href="#p38" onclick="return changeColor(this);"></a>○注：「慾，多情慾。」
○正義曰：古無「慾」，有「欲」。欲根於性而發於情，故<span class="shu-ming">樂記</span>言「性之欲」，<span class="shu-ming">說文</span>言「情，人之侌氣有欲者」也。聖凡智愚，同此性情，即同此欲，其有異者，聖智皆能節欲，能節故寡欲也。若不知節欲，則必縱欲，而爲性情之賊。故孟子曰：「養心莫善於寡欲。其爲人也寡欲，雖有不存焉者，寡矣；其爲人也多欲，雖有存焉者，寡矣。」
</p>
</div>
<div class="fenduan">
<span class="zhengwen">子貢曰：「我不欲人之加諸我也，吾亦欲無加諸人。」<span class="jiazhu">〔注〕馬曰：「加，陵也。」</span>
子曰：「賜也，非爾所及也。」<span class="jiazhu">〔注〕孔曰：「言不能止人使不加非義於己。」</span>
</span>
<p class="jianshu" id="p39"><a class="gg-link" href="#p39" onclick="return changeColor(this);"></a>正義曰：<span class="shu-ming">大學</span>言「絜矩之道」云：「所惡於上，毋以使下，所惡於下，毋以事上。所惡於前，毋以先後，所惡於後，毋以從前。所惡於右，毋以交於左，所惡於左，毋以交於右。」即了貢此言之旨。戴氏震<span class="shu-ming">孟子字義疏證</span>：「夫物之感人無窮，而人之好惡無節，則是物至而人化物也。人化物也者，滅天理而窮人欲者也。於是有悖逆詐僞之心，有淫泆作亂之事。是故彊者脅弱，衆者暴寡，知者詐愚，勇者苦怯，疾病不養，老幼孤獨不得其所，此大亂之道也。誠以弱、寡、愚、怯與夫疾病、老幼、孤獨，反躬而思其情，人豈異於我？一人之欲，天下人之同欲也。故曰『性之欲』。好惡既形，遂己之好惡，忘人之好惡，往往賊人以逞欲。反躬者，以人之逞其欲，思身受之情也。情得其平，是爲好惡之節，是爲依乎天理。」
程氏瑤田<span class="shu-ming">論學小記·進德篇</span>曰：「仁者，人之德也；恕者，行仁之方也。堯舜之仁，終身恕焉而已矣。勉然之恕，學者之行仁也，自然之恕，聖人之行仁也；能恕則仁矣。不以勉然者爲恕，自然者爲仁，生分別也。子貢曰：『我不欲人之加諸我也，吾亦欲無加諸人。』此恕之說也。自以爲及將止而不進焉，故夫子以『非爾所及』警之。」
</p>
<p class="jianshu" id="p40"><a class="gg-link" href="#p40" onclick="return changeColor(this);"></a>○注：「加，陵也。」
○正義曰：<span class="shu-ming">左·襄十三年傳</span>：「君子稱其功以加小人。」杜注：「加，陵也。」陵者，大阜有臨下之象。下篇云「己所不欲，勿施於人」，施、加同義。<span class="shu-ming">說文</span>：「加，語相增加也。」段氏玉裁改「增」爲「譄」，云：「『譄』下曰『加也』。『誣』下曰『加也』，此言『語相譄加也』。知譄、誣、加三字同義。誣人曰譄，亦曰加。<span class="shu-ming">論語</span>曰云云，馬融曰：『加，陵也。』袁宏曰：『加，不得理之謂也。』劉知幾<span class="shu-ming">史通</span>曰：『承其誣妄，重以加諸。』韓愈<span class="shu-ming">爭臣論</span>曰：『事聞君子不欲加諸人，而惡訐以爲直者。』皆得加字本義。」沈氏濤<span class="shu-ming">論語孔注辨僞</span>曰：「<span class="shu-ming">舊唐書·僕固懷恩傳</span>：『共生意見，妄作加諸。』『加諸』蓋飾辭毀人之謂。」今案：段、沈說又一義，非經注旨所有。
</p>
<p class="jianshu" id="p41"><a class="gg-link" href="#p41" onclick="return changeColor(this);"></a>○注：「言不能止人使不加非義於己。」
○正義曰：義與不義，以不欲、無欲觀之，其意自見，不必更言非義也。夫子之道不過忠恕，故以爲非爾所及。若夫橫逆之來，聲色之誘，其由外至者，雖聖賢不能禁止之，而使其必無，況在中材以下！君子知其然也，故但修其在己，而不必據非諸人也。僞孔此注，全失本旨。
</p>
</div>
<div class="fenduan">
<span class="zhengwen">子貢曰：「夫子之文章，可得而聞也。夫子之言性與天道，不可得而聞也。」<span class="jiazhu">〔注〕章，明也。文彩形質著見，可以耳目循。性者，人之所受以生也。天道者，元亨日新之道。深微，故不可得而聞也。</span>
</span>
<p class="jianshu" id="p42"><a class="gg-link" href="#p42" onclick="return changeColor(this);"></a>正義曰：<span class="shu-ming">史記·孔子世家</span>言：「定公時，魯自大夫以下，皆僭離於正道。故孔子不仕，退而修詩書禮樂，弟子彌衆，至自遠方，莫不受業焉。」又云：「孔子之時，周室微而禮樂廢，詩書缺。追跡三代之禮，序書傳。觀殷、夏所損益，曰：『後雖百世可知也。以一文一質。周監於二代，郁郁乎文哉。吾從周。』故<span class="shu-ming">書傳</span>、<span class="shu-ming">禮記</span>自孔氏。語魯太師，『樂云云。自衛反魯，然後樂正，雅、頌各得其所。』古者詩三千餘篇，及至孔子，去其重，取可施於禮義。三百五篇孔子皆弦歌之，以求合韶、武、雅、頌之音。禮樂自此可得而述。以備王道，成六藝。」又云：「孔子以詩書禮樂教，弟子蓋三千焉。」據世家諸文，則夫子文章謂詩書禮樂也。古樂正，崇四術以造士，春秋教以禮樂，冬夏教以詩書。至春秋時，其學寖廢，夫子特修明之，而以之爲教。故記夫子四教，首在於文，顔子亦言「夫子博我以文」，此羣弟子所以得聞也。<span class="shu-ming">世家</span>又云：「孔子晚而喜易，序彖、繋、象、說卦、文言。讀<span class="shu-ming">易</span>，韋編三絕。曰：『假我數年，若是，我於易則彬彬矣。』」蓋易藏太史氏，學者不可得見，故韓宣子適魯，觀書太史氏，始見<span class="shu-ming">周易</span>。孔子五十學<span class="shu-ming">易</span>，惟子夏、商翟晚年弟子得傳是學。然則子貢言「性與天道不可得聞」，<span class="shu-ming">易</span>是也。此說本之汪氏喜荀，略見所著<span class="shu-ming">且住庵文稿</span>。
宋氏翔鳳<span class="shu-ming">發微</span>云：「<span class="shu-ming">易</span>明天道以通人事，故本隱以之顯；<span class="shu-ming">春秋</span>紀人事以成天道，故推見至隱。<span class="shu-ming">天官書</span>曰：『孔子論<span class="shu-ming">六經</span>，紀異而說不書，至天道命，不傳。傳其人，不待告。告非其人，雖言不著。』<span class="shu-ming">漢書·李尋傳贊</span>曰：『幽贊神明，通合天人之道者，莫著乎<span class="shu-ming">易</span>、<span class="shu-ming">春秋</span>。然子貢猶云「夫子之文章可得而聞，夫子之言性與天道不可得而聞」已矣。』班氏以<span class="shu-ming">易</span>、<span class="shu-ming">春秋</span>爲性與天道之書，故引子貢之言以實之。顔師古注以<span class="shu-ming">易</span>、<span class="shu-ming">春秋</span>爲夫子之文章者誤，文章自謂詩書禮樂也。」案：宋說亦是。然言「性與天道」，則莫詳於<span class="shu-ming">易</span>，今即<span class="shu-ming">易</span>義略徵之。<span class="shu-ming">繋辭上傳</span>：「一陰一陽之謂道，繼之者善也，成之者性也。」又曰：「成性存存，道義之門。」<span class="shu-ming">文言傳</span>：「乾道變化，各正性命。」又曰：「利貞者，性情也。」<span class="shu-ming">說卦傳</span>：「窮理盡性以至於命。」又曰：「昔者聖人之作<span class="shu-ming">易</span>也，將以順性命之理。」此言性也。<span class="shu-ming">臨·彖傳</span>：「大享以正天之道也。」<span class="shu-ming">謙·彖傳</span>：「天道下濟而光明，地道卑而上行。」又云：「天道虧盈而益謙，地道變盈而流謙。」<span class="shu-ming">恒彖傳</span>：「天地之道，恒久而不已也。」<span class="shu-ming">繋辭傳</span>言天道尤多。凡陰陽、剛柔、法象、變化、健順、易簡，皆天道之說。又<span class="shu-ming">無妄·彖傳</span>：「大享以正，天之命也。」與<span class="shu-ming">臨·彖</span>同，則天命即天道也。又乾彖傳、蠱彖傳、剝彖傳、復彖傳所言天行，亦即天道，是並言天道也。鄭此注云：「性謂人受血氣以生，有賢愚。」案：受血氣則有形質，此「性」字最初之誼。包氏汝翼<span class="shu-ming">中庸說</span>：「天道陰陽，地道柔剛。陰陽合而剛柔濟，則曰中。中者，天地之交也。天地交而人生焉，故曰人者，天地之心也。天以動闢，地以靜翕，一闢一翕，氤氳相成，交氣流行，於是有寒暑、風雨、晦明。人秉其氣以生，而喜怒哀樂具焉。赤子無知，而有笑有啼，有舞蹈奮張。人之生也，莫此爲先，所謂性也。性也者，天地之交氣也。天氣下降，地氣上升，交在於中，故<span class="shu-ming">傳</span>曰『人受天地之中以生』。性之於字，從心從生，人生肖天地，而心其最中者也。」案：包說即鄭注「人受血氣以生」之旨。血氣受之父母，父母亦天地之象也。孟子云：「形色，天性也。」形色即形質。人物各受血氣以生，各有形質，而物性不能皆善，惟人性則無不善。<span class="shu-ming">說文</span>云：「性，人之陽氣。性善者也。」許言「性」爲陽氣者，對「情」爲陰氣言之。<span class="shu-ming">繋辭</span>以善爲繼之，性爲成之，則性善之義，自孔子發之。而又言「性相近」者，言人性不同，皆近於善也。鄭又云「性有賢愚」者，賢愚猶知愚，謂資質有高下也。又注「天道」云：「七政動變之占。」案：<span class="shu-ming">後漢書·桓譚傳注</span>引“動”作“通”。<span class="shu-ming">書·堯典</span>：「在璿、璣、玉衡以齊七政。」鄭注：「七政，日月五星也。」五星謂金、木、水、火、土之星。先王觀乎天文，而知寒暑之序，以敬授民時，故以日月五星爲七政也。變動若飛伏進退之類。<span class="shu-ming">說文</span>云：「占，視兆問也。從卜從口。」<span class="shu-ming">周官·占人注</span>：「占蓍龜之卦，兆吉凶。」是占合龜、筮言之。人君見天道之變而占之，以觀其吉凶，反之人事加修省焉，此占問之意也。漢世儒者，若伏生、董生、翼奉、劉向、劉歆，皆以五行說天道，而眭京等亦言七政災變，故班氏<span class="shu-ming">傳贊</span>引<span class="shu-ming">論語</span>天道爲說。又<span class="shu-ming">前書張禹傳</span>：「成帝問張禹以天變，因用吏民所言王氏事示禹。禹對：『災異之意深遠難見。性與天道，自子貢之屬不得聞，何況淺見鄙儒之所言？』」<span class="shu-ming">後書桓譚傳</span>：「天道性命，聖人所難言。自子貢以下，不得而聞。今諸巧慧小才技數之人，增益圖書，矯稱讖記，以欺惑貪邪，詿誤人主。」皆以吉凶禍福言天道。故鄭氏同之，其義備於<span class="shu-ming">春秋</span>矣。錢氏大昕<span class="shu-ming">潛研堂文集</span>：「一說性與天道，猶言性與天合也。<span class="shu-ming">後漢書·馮異傳</span>：『臣伏自思惟，以詔敕戰攻，每輒如意；時以私心斷決，未嘗不有悔。國家獨見之明，久而益遠，乃知「性與天道，不可得而聞也」。』<span class="shu-ming">管輅別傳</span>：『苟非性與天道，何由背爻象而任胷心？』<span class="shu-ming">晉書·紀瞻傳</span>：『陛下性與天道，猶復役機神於史籍。』此亦漢儒相承之說。」宋氏翔鳳<span class="shu-ming">發微</span>亦本錢氏而小異，云：「聖人言性合乎天道，與猶言合也。後言『利與命與仁』，亦是合義。」今案：以「與」爲「合」，此漢儒誤解，不可援以爲訓。顔師古<span class="shu-ming">漢書·外戚傳注</span>云：「<span class="shu-ming">論語</span>云云，謂孔子不言性命及天道，而學者誤讀，謂孔子之言，自然與天道合，非惟失於文句，實乃大乖意旨。」是錢氏所引諸說，皆所師古所不取矣。<span class="shu-ming">史記世家</span>：「夫子之言天道與性命」，「性命」連文。阮氏元<span class="shu-ming">性命古訓</span>謂爲安國真本，義或然也。皇本、高麗本，又<span class="shu-ming">漢書</span>眭弘等<span class="shu-ming">傳贊</span>、<span class="shu-ming">外戚傳注</span>、<span class="shu-ming">匡謬正俗</span>引並作「也已矣」。
</p>
<p class="jianshu" id="p43"><a class="gg-link" href="#p43" onclick="return changeColor(this);"></a>○注：「章明」至「聞也」。
○正義曰：<span class="shu-ming">書·堯典</span>：「平章百性。」鄭注：「章，明也。」與此注同。<span class="shu-ming">易傳</span>云：「六畫而成章。」孟子云：「君子之爲學也，不成章不達。」章是文之所見，故注云「文彩形質著見」。以「文彩」釋「文」，以「著見」釋「章」也。古無「彩」字，經典俱作「采」。<span class="shu-ming">禮樂記</span>「文采節奏」，又曰：「省其文采」，注以文章爲禮儀，故以形質言之。明有威可畏，有儀可象，故人耳目得以循行也。性爲人之所受以生，即鄭君「人受血氣以生」之義。「天道，元亨日新之道」者，元，始也。亨，通也。<span class="shu-ming">易彖傳</span>：「大哉乾元，萬物資始。」此元爲始也。通則運行不窮，故日月往來以成晝夜，寒暑往來以成四時也。乾有四德，元亨利貞。此不言「利貞」者，略也。天道不已，故有日新之象。<span class="shu-ming">禮記·哀公問篇</span>云：「敢問君子何貴乎天道也？孔子對曰：『貴其不已，如日月東西相從而不已也，是天道也。不閉其久，是天道也。』」<span class="shu-ming">中庸</span>言天道爲「至誠無息」，引「詩『維天之命，於穆不已』，蓋曰天之所以爲天也。」此詩所言「天命」，據鄭箋即天道也。聖人法天，故<span class="shu-ming">易</span>言「君子終日乾乾，夕惕若」。夫子贊<span class="shu-ming">易</span>曰：「天行健，君子以自彊不息。」又曰：「剛健篤實輝光，日新其德。」皆不已之學也，皆法乎天也。性與天道，其理精微，中人以下，不可語上，故不可得聞。其後子思作<span class="shu-ming">中庸</span>，以性爲天命，以天道爲至誠。孟子私淑諸人，謂人性皆善，謂盡心則能知性，知性則能知天，皆夫子性與天道之言，得聞所來聞者也。<span class="shu-ming">集解</span>釋「性」與鄭合，其釋「天道」，本易言之。與鄭氏之據<span class="shu-ming">春秋</span>言吉凶禍福者，義皆至精，當兼取之。
</p>
</div>
<div class="fenduan">
<span class="zhengwen">子路有聞，未之能行，唯恐有聞。<span class="jiazhu">〔注〕孔曰：「前所聞未及行，故恐後有聞，不得並行也。」</span>
</span>
<p class="jianshu" id="p44"><a class="gg-link" href="#p44" onclick="return changeColor(this);"></a>注：「前所」至「行也」。
○正義曰：有聞文章之道也。子路好勇，聞斯行之，其未及行，又恐別有所聞，致前所聞不能並行。<span class="shu-ming">荀子·哀公篇</span>：「是故知不務多，務審其所知。」楊倞注引此文：「蓋審其所知，即是欲行之，故不務多知也。」包氏慎言<span class="shu-ming">溫故錄</span>：「聞，讀若聲聞之聞。韓愈<span class="shu-ming">名箴</span>云：『勿病無聞，病其曄曄。昔者子路唯恐有聞，赫然千載，德譽愈尊。』其言當有所本。蓋子路當時有聲聞之一事，爲人所稱道，子路自度當未能行，故唯恐復有聞。」此說與孔注異，亦通。
</p>
</div>
<div class="fenduan">
<span class="zhengwen">子貢問曰：「孔文子何以謂之文也？」<span class="jiazhu">〔注〕孔曰：「孔文子，衛大夫孔圉。文，謚也。」</span>
子曰：「敏而好學，不恥下問，是以謂之『文』也。」<span class="jiazhu">〔注〕孔曰：「敏者，識之疾也。下問，謂凡在已下者。」</span>
</span>
<p class="jianshu" id="p45"><a class="gg-link" href="#p45" onclick="return changeColor(this);"></a>注：「孔文」至「謚也」。
○正義曰：<span class="shu-ming">世本</span>云：「孔達生得閭叔穀，穀生成叔烝鉏，鉏生頃叔覊，覊生昭叔起，超生圉。」圉即孔叔圉，亦稱仲叔圉。邢疏引<span class="shu-ming">謚法</span>云：「勤學好問曰文。」是文爲謚也。春秋時，謚法雖失實，然猶不輕謚「文」，故子貢問孔文子之謚，而夫子於公叔文子之謚文，亦特表其行，明凡謚「文」當慎之也。
</p>
<p class="jianshu" id="p46"><a class="gg-link" href="#p46" onclick="return changeColor(this);"></a>○注：「下問，謂凡在已下者。」
○正義曰：俞氏樾<span class="shu-ming">平議</span>云：「下問者，非必以貴下賤之謂，凡以能問於不能，以多問於寡，皆是。」案：俞說即此注言「凡」之旨。
</p>
</div>
<div class="fenduan">
<span class="zhengwen">子謂子產：「有君子之道四焉：<span class="jiazhu">〔注〕孔曰：「子產，鄭大夫公孫僑。」</span>
其行已也恭，其事上也敬，其養民也惠，其使民也義。</span>
<p class="jianshu" id="p47"><a class="gg-link" href="#p47" onclick="return changeColor(this);"></a>正義曰：「君子」者，卿大夫之稱，子産德能居位，合於道者有四，故夫子表之，行己恭，則能修身。事上敬，則能盡禮。養民惠，則田疇能殖，子弟能誨，故夫子稱爲「惠人」；惠者，仁也。仁者愛人，故又言古之遺愛也。使民義，則<span class="shu-ming">集注</span>所云「如都鄙有章，上下有服，田有封洫，廬井有伍之類」，皆是。
</p>
<p class="jianshu" id="p48"><a class="gg-link" href="#p48" onclick="return changeColor(this);"></a>○注：「子產，鄭大夫公孫僑。」
○正義曰：「鄭」者，周同姓國。韋昭<span class="shu-ming">晉語</span>注謂「子産，鄭穆公之孫，子國之子」，故稱公孫。<span class="shu-ming">晉語</span>言公孫成子，成其謚也。錢氏大昕<span class="shu-ming">後漢書攷異</span>：「産者，生也。木高曰喬，有生長之義，故名喬，字子産。後人增加人旁。」案：<span class="shu-ming">說文</span>：「僑，高也。」僑言人之高者，郭注<span class="shu-ming">山海經</span>長股國言有喬國，今伎家喬人，蓋象此身。喬、僑通用。<span class="shu-ming">左傳</span>「長狄僑如」，當亦取高人之意。僑、産義，合高大爲美，故子産又字子美。此當兼存二義。
</p>
</div>
<div class="fenduan">
<span class="zhengwen">子曰：「晏平仲善與人交，久而敬之。」<span class="jiazhu">〔注〕周曰：「齊大夫。晏姓。平謚。名嬰。」</span>
</span>
<p class="jianshu" id="p49"><a class="gg-link" href="#p49" onclick="return changeColor(this);"></a>正義曰：<span class="shu-ming">周官·太宰</span>「二曰敬故」，鄭注：「敬故，不慢舊也。晏平仲久而敬之。」據鄭說，則久謂久故也。君子不遺故舊，則民不偷，故稱平仲爲「善交」。皇疏引孫綽曰：「交有傾葢如舊，亦有白首如新。隆始者易，克終者難。敦厚不渝，其道可久，所以難也。」孫說謂平仲與人交久，與鄭微異，亦得通也。皇本作「久而人敬之」，疏云：「凡人交易絕，而平仲交久而人愈敬之也。」此就所據本說之，實則當從鄭本無「人」字，解爲平仲敬人。
</p>
<p class="jianshu" id="p50"><a class="gg-link" href="#p50" onclick="return changeColor(this);"></a>○注：「晏姓。平謚。名嬰。」
○正義曰：<span class="shu-ming">史記管晏列傳</span>：「晏平仲，萊之夷維人也。」<span class="shu-ming">索隱</span>曰：「名嬰，平謚，仲字。」晏者，地名，以邑爲氏。<span class="shu-ming">一統志</span>：「晏城，在齊河西北二十五里。」即其地也。<span class="shu-ming">謚法解</span>：「治而無眚」，「執事有制」，「布綱治紀」，皆曰「平」。是平爲謚也。
</p>
</div>
<div class="fenduan">
<span class="zhengwen">子曰：「臧文仲居蔡，<span class="jiazhu">〔注〕包曰：「臧文仲，魯大夫臧孫辰。文，謚也。蔡，國君之守龜，出蔡地，因以爲名焉，長尺有二寸。居蔡，僭也。」</span>
山節藻棁，<span class="jiazhu">〔注〕包曰：「節者，栭也。刻鏤爲山。棁者，梁上楹，畫爲藻文。言其奢侈。」</span>
何如其知也？」<span class="jiazhu">〔注〕包曰：「非時人謂之爲知。」</span>
</span>
<p class="jianshu" id="p51"><a class="gg-link" href="#p51" onclick="return changeColor(this);"></a>正義曰：龜者，介蟲之長，有知靈，能先知，故用爲卜。<span class="shu-ming">白虎通·蓍龜篇</span>：「天子下至士，皆有蓍龜者，重事決疑，示不自專。」凡卜皆在廟，故藏龜亦於廟。<span class="shu-ming">周官·龜人</span>：「凡取龜用秋時，攻龜用春時，各以其物入於龜室。」注云：「六龜各異室也。」<span class="shu-ming">史記·龜策列傳</span>言：「高廟有龜室」，又言「置室西北隅懸之」，此其制也。<span class="shu-ming">左·文二年傳</span>說臧孫此事云：「作虛器。」杜注：「作虛器，謂居蔡，山節藻棁也。有其器而無其位，故曰虛。」如杜所言，則居蔡謂作室以居之，所謂龜櫝也。
<span class="shu-ming">漢書·食貨志</span>：「玄龜爲蔡，非四民所得居，有者入太卜受直。」然則文仲得此蔡，即當歸諸周室，而不得私藏之。<span class="shu-ming">禮器</span>所云：「家不寶龜」是也。乃文仲則儼爲己有，且以此龜本藏天子廟中，故亦以天子廟飾居之。其所置之處，亦必在文子家廟中。<span class="shu-ming">明堂位</span>曰：「山節藻棁，復廟重檐，天子之廟飾也。」文仲諂瀆神物，以冀福佑，而不知其僭上無等之罪，必不爲神所相，故夫子不斥其僭，而但斥以不知。
全氏祖望<span class="shu-ming">經史問答</span>：「據漢人之說，則居蔡是僭諸侯之禮，山節藻棁是僭天子宗廟之禮，以飾其居。如此則已是二不知，不應概以作虛器罪之曰一不知也。」又云：「山節藻棁，實係天子之廟飾，管仲僭用以飾其居，而臧孫未必然者。蓋臺門反坫，朱紘鏤簋，出自夷吾之奢汰，不足爲怪。而臧孫則儉人也，天下豈有以天子之廟飾自居，而使妾織蒲於其中者？蓋亦不相稱之甚矣。吾故知其必無此也。然則山節藻棁將何施？曰：施之居蔡也。」案：全氏此辨致確。其據<span class="shu-ming">家語</span>，以文仲世爲魯之守蔡大夫，又取陸佃說，以伯禽所受封之繁弱爲蔡別名，又名僂句，皆繆妄不足辨，故略之。「節」與「㮞」同，陳氏鱣<span class="shu-ming">古訓</span>、<span class="shu-ming">藝文類聚</span>引作「楶」，楶、㮞一字。案：<span class="shu-ming">爾雅·釋宮</span>：「栭謂之楶」<span class="shu-ming">釋文</span>：「楶音節。」孫炎本作「節」，是「楶、節」通用。<span class="shu-ming">論語釋文</span>又云：「棁，本又作棳。」
</p>
<p class="jianshu" id="p52"><a class="gg-link" href="#p52" onclick="return changeColor(this);"></a>○注：「臧文」至「僭也」。
○正義曰：臧文仲即臧孫辰，見<span class="shu-ming">左·莊二十八年傳</span>。鄭注云：「蔡，國君之守龜也。龜出於蔡，故得以爲名焉。」與包略同。<span class="shu-ming">左·昭五年傳</span>：「吳蹶由曰：『卜之以守龜。』」又曰：『國之守龜，其何事不卜？』是國君有守龜也。<span class="shu-ming">漢書·食貨志</span>：『玄龜岠冉長尺二寸，公龜九寸，侯龜七寸，子龜五寸』又云：『玄龜爲蔡』，是蔡長尺二寸也。<span class="shu-ming">白虎通</span>引<span class="shu-ming">禮三正記</span>：「天子龜爲蔡，長一尺二寸，諸侯一尺，大夫八寸，士六寸。」與<span class="shu-ming">食貨志</span>異。然皆以天子龜爲尺二寸也。但包既以蔡爲長尺二寸，則是天子守龜，不當云「國君之守龜」，此稍誤矣。<span class="shu-ming">淮南說山訓</span>：「大蔡神龜，出於溝壑。」高誘注與包、鄭同。<span class="shu-ming">漢·食貨志</span>如氏注以「蔡」爲蔡國，薛瓚以「蔡」爲龜名，不取蔡國之說，爲顔監所糾正。<span class="shu-ming">路史·國名紀</span>言「蔪春江中有蔡山，在廣濟縣。大龜納錫，故曰蔡。」非姬姓蔡。王氏瑬<span class="shu-ming">四書地理志</span>引之，謂今黃梅縣西南九十里，曰蔡山，西接廣濟縣。此或包、鄭所指龜所出之地名矣。俞氏樾<span class="shu-ming">羣經平議</span>「包氏此解亦臆說，竊疑『蔡』當讀爲𠭥[suì]。<span class="shu-ming">說文</span>：『𠭥，楚人謂卜問吉凶曰𠭥，讀若贅。』龜者，所以卜問吉凶也，因即名之曰𠭥，蓋楚語也。龜本荊州所貢，故沿襲其語耳。𠭥與蔡，音相近。孔氏廣森<span class="shu-ming">經學卮言</span>謂：『蔡，蔡叔之蔡，即㝮[cuì]三苗之㝮。』然則以蔡爲𠭥，猶以蔡爲㝮矣。」案：俞此說甚可據，因並箸之。
</p>
<p class="jianshu" id="p53"><a class="gg-link" href="#p53" onclick="return changeColor(this);"></a>○注：「節者」至「奢侈」。
○正義曰：鄭亦有此注，與包同。「節爲栭」者，本<span class="shu-ming">爾雅</span>文。<span class="shu-ming">說文</span>云：「㮞，欂櫨也。欂櫨，柱上枅也。枅，屋欂櫨也。栭，屋枅上標也。」鄭注<span class="shu-ming">明堂位</span>云：「山節，刻欂櫨爲山也。」<span class="shu-ming">三蒼</span>云：「柱上方木曰枅。一名㭼[tà]。山東、河南皆曰枅，自陝以西曰㭼。」<span class="shu-ming">廣雅·釋宮</span>：「欂謂之枅。㮞謂之笮。」合諸訓觀之，㮞也，栭也，枅也，欂櫨也，㭼也，笮也，六名實一物。王延壽<span class="shu-ming">靈光殿賦</span>：「芝栭攢羅以戢孴[nǐ]。」張載注：「芝栭，柱上節，方小木爲之，長三尺。」此即節也。段氏玉裁<span class="shu-ming">說文</span>注云：「有枅，有曲枅。枅，則楶也。曲枅，則欒也。曲枅加於柱，枅加於曲枅，栭又加於枅，以次而小，故名之栭[ér]。」薛注<span class="shu-ming">西京賦</span>曰：「栭，斗也。」張載注<span class="shu-ming">靈光賦</span>曰：「栭，方小木爲之。栭在枅之上。枅者，柱上方木。斗又小於枅，亦方木也。然後乃抗梁焉。」栭與枅非一物。<span class="shu-ming">釋宮</span>云：「栭謂之㮞。」合二事渾言之，許則析言之。案：<span class="shu-ming">說文</span>以栭爲枅標，標者，枅上端也。栭與枅正是一物，而段云非一物，誤矣。<span class="shu-ming">爾雅</span>：「閞[biàn]謂之槉。」郭注：「柱上欂也。亦名枅，又曰㭼。」<span class="shu-ming">說文</span>：「閞，門欂櫨也。」徐鍇<span class="shu-ming">繋傳</span>：「斗上承棟者，橫之似笄也。柱端交啎之處，置方木焉，使相接合，故謂之槉。」案：閞字從門從弁，弁象其形，從門則爲門上之枅，與柱端之枅同，故其訓亦不異。郝氏懿行<span class="shu-ming">義疏</span>謂「楶槉一物兩名，楶言其標，槉言其末」，亦未是也。鄭注<span class="shu-ming">禮器</span>云：「山節，謂刻柱頭爲斗拱，形如山也。柱頭者，節也。斗拱者，山之形。」鄭據目見言之，非謂刻山形於節上也。「棁爲梁上楹」者，<span class="shu-ming">爾雅</span>云：「杗[máng]廇[liù]謂之梁。其上楹謂之棳[zhuō]。」是棳在梁上。郭注以爲侏儒，鄭注<span class="shu-ming">明堂位</span>亦云：「畫侏儒柱爲藻文」也。侏儒者，短柱之稱。故<span class="shu-ming">禮器</span>注云：「藻棁，謂畫梁上短柱爲藻文也。」<span class="shu-ming">釋名</span>：「棳儒，梁上短柱也。」「儒」上當補「侏」字。<span class="shu-ming">淮南·主術訓</span>：「短者以爲朱儒。」高誘注：「朱儒，梁上戴蹲跪人也。」朱儒本短人，故短木亦稱朱儒。高舉其形似言之，非謂刻爲人也。<span class="shu-ming">玉篇</span>：「棁，栭也。」以「棁」爲楶，殊誤。徐鍇<span class="shu-ming">說文繋傳</span>以楶爲梁上短柱，而以兩旁枝梧之木爲棁，亦與舊訓不合。藻者，水草。<span class="shu-ming">爾雅·釋草</span>：「莙[jūn]，牛薻[zǎo]」薻與藻同。包以山節藻棁爲奢侈，不言僭者，以奢侈則僭可知。鄭此注又云：「山節藻棁，天子之廟飾。皆非文仲所當有之。」案：鄭注<span class="shu-ming">禮器</span>云：「宮室之飾，士首本，大夫達稜，諸侯斵而礱之，天子加密石焉，無畫山藻之禮也。」又云：「山節藻棁，此是天子廟飾。」而管仲僭之者，考「士首本」云云，見<span class="shu-ming">穀梁傳</span>及<span class="shu-ming">晉語</span>、<span class="shu-ming">尚書大傳</span>，皆是言桷飾。鄭以桷飾如此，則凡飾皆同。而又言「天子廟飾，山節藻棁」，是於密石之外又加此山藻之飾，與宮室之制不同也。山節藻棁是二事，皆非文仲宮室中所當有。故夫子譏之。
</p>
</div>
<div class="fenduan">
<span class="zhengwen">子張問曰：「令尹子文，<span class="jiazhu">〔注〕孔曰：「令尹子文，楚大夫，姓鬬名穀，字於菟。」</span>
三仕爲令尹，無喜色。三已之，無慍色。舊令尹之政，必以告新令尹。何如？」子曰：「忠矣。」曰：「仁矣乎？」曰：「未知。焉得仁？」<span class="jiazhu">〔注〕但聞其忠事，未知其仁也。</span>
</span>
<p class="jianshu" id="p54"><a class="gg-link" href="#p54" onclick="return changeColor(this);"></a>正義曰：「令尹」，楚官名。邢疏云：「令，善也。尹，正也。言用善人正此官也。」「三已」者，<span class="shu-ming">詩·墓門箋</span>：「已，去也。」<span class="shu-ming">南山有臺箋</span>：「已，止也。」全氏祖望<span class="shu-ming">經史問答</span>：「子文於莊公卅年爲令尹，至僖公廿三年讓於子玉，凡在位廿八年。子玉死，蔿呂臣繼之，子上又繼之，大孫伯又繼之，成嘉又繼之，是後楚之令尹，不見於<span class="shu-ming">左傳</span>。文公十二年，子越之亂，追紀曰：『令尹子文卒，鬬般爲令尹。』則意者成嘉之後，子文嘗再起爲令尹，而仁山以爲子上之後者，誤也。子上死，即有商臣之變，使子文是時在位，豈可以言忠？」案：子越亂在宣四年，非文十二年，全氏誤也。如全此說，子文僅再仕再已，而<span class="shu-ming">論語</span>云「三仕三已」者，大略之辭。汪氏中<span class="shu-ming">述學</span>云：「<span class="shu-ming">易</span>『近利市三倍』，<span class="shu-ming">詩</span>『如賈三倍』，<span class="shu-ming">論語</span>『焉往而不三黜』，<span class="shu-ming">春秋傳</span>『三折肱爲良醫』此不必限以三也。<span class="shu-ming">論語</span>『季文子三思而後行』，雌雉『三嗅而後作』，<span class="shu-ming">孟子</span>書陳仲子『三咽』，此不可知其爲三也。<span class="shu-ming">論語</span>『子文三仕三已』，<span class="shu-ming">史記</span>管仲『三仕三已』，『三戰三走』，田忌『三戰三勝』，範蠡『三致千金』，此不必其果爲三也，故知三者虛數也。」案：<span class="shu-ming">楚語</span>觀射父曰：「昔鬬子文三舍令尹，無一日之積，恤民之故也。」<span class="shu-ming">潛夫論·遏利篇</span>：「楚鬬子文三爲令尹，而有飢色，妻子凍餒，朝不及夕。」皆言子文三仕三已，與<span class="shu-ming">論語</span>正合。若<span class="shu-ming">荀子·堯問</span>、<span class="shu-ming">莊子·田子方</span>、<span class="shu-ming">呂氏春秋·知分</span>、<span class="shu-ming">淮南子·道應</span>、<span class="shu-ming">史記·鄒陽傳</span>、<span class="shu-ming">循吏列傳</span>皆以三仕三已爲孫叔敖之事。閻氏若璩<span class="shu-ming">四書釋地又續</span>云：「孫叔敖之令尹，見宣十一年。叔敖死於楚莊王時，約令尹僅七八年。莊王之賢，豈肯暫已叔敖？意<span class="shu-ming">莊子</span>、<span class="shu-ming">荀子</span>原係子文事，傳譌而爲叔敖。」其說是也。
夫子許爲忠者，皇疏引李充曰：「進無喜色，退無怨色，公家之事，知無不爲，忠臣之至也。」<span class="shu-ming">釋文</span>：「『未知』如字，鄭音智。注及下同。」<span class="shu-ming">漢書·古今人物表</span>先列聖人，次仁人，次智人，其序篇引此二語。<span class="shu-ming">論衡·問孔篇</span>：「子文曾舉子玉代己位而伐宋，以百乘百而喪其衆，不知如此，安得爲仁？」<span class="shu-ming">中論智行篇</span>：「或曰：然則仲尼曰『未知，焉得仁』，乃高仁邪？何謂也？對曰：仁固大也，然則仲尼亦有所激然，非專小智之謂也。若有人相語曰：彼尚無有一智也，安得乃知爲仁乎？」二文皆讀知爲智，與鄭同。李充曰：「子玉之敗，子文之舉，舉以敗國，不可謂智也。賊夫人之子，不可謂仁也。」可補鄭義。皇本「何如」下有「也」字。
</p>
<p class="jianshu" id="p55"><a class="gg-link" href="#p55" onclick="return changeColor(this);"></a>○注：「姓鬬名穀，字於菟。」
○正義曰：<span class="shu-ming">左宣四年傳</span>：「初，若敖娶于䢵，生鬬伯比。若敖卒，從其母畜于䢵，淫于䢵子之女，生子文焉。䢵夫人使棄諸夢中，虎乳之。䢵子田見之，懼而歸，以告夫人，遂使收之。楚人謂乳穀，謂虎於菟，故命之曰鬬穀於菟。實爲令尹子文。」<span class="shu-ming">說文</span>：「㝅[gòu]，乳也，從子，𣪊聲。」<span class="shu-ming">漢書敍傳上</span>：「楚人謂乳㝅。」如氏曰：「㝅音構。牛羊乳汁曰㝅。」<span class="shu-ming">廣雅·釋詁</span>：「𣫌[gòu]，生也。」曹憲音曰：「𣫌，春秋之𣫌烏菟。」<span class="shu-ming">釋言</span>：「㝅，乳也。」「𣫌㝅」一字，<span class="shu-ming">左傳</span>作「穀」，或係叚借。<span class="shu-ming">論語釋文</span>：「㝅，本又作穀。」<span class="shu-ming">荀子·禮論</span>：「君子以倍叛之心接臧穀，猶且羞之。」楊倞注：「孺子曰穀。」<span class="shu-ming">莊子駢拇</span>：「臧與穀二人。」崔注同。穀與㝅同。若言乳兒也。於菟爲虎，此反切之權輿。曹憲作「烏菟」，<span class="shu-ming">漢書敍傳</span>作「於檡[tú]」，皆以音近通用。王氏引之<span class="shu-ming">春秋名字解詁</span>：「於菟，虎文貌。<span class="shu-ming">說文</span>：『𤙛[tú]，黃牛虎文。讀若塗。』菟𤙛聲義並同。虎有文謂之於菟，故牛有虎文謂之𤙛。<span class="shu-ming">說文</span>『虍[hū]，虎文也。』於菟與虍，聲近而義同。」如王此說，子文爲字，亦是名字相應矣。<span class="shu-ming">敍傳</span>云：「故名㝅於檡，字子文。」此注以穀爲名，於「菟」爲字，而不言子文之爲名爲字，作僞者之疏可知。</p>
<span class="zhengwen">「崔子弑齊君，陳文子有馬十乘，棄而違之。<span class="jiazhu">〔注〕孔曰：「皆齊大夫，崔杼作亂，陳文子惡之，捐其四十匹馬，違而去之。」</span>
至於他邦，則曰：『猶吾大夫崔子也。』違之。之一邦，則又曰：『猶吾大夫崔子也。』違之。何如？」子曰：「清矣。」曰：「仁矣乎？」曰：「未知，焉得仁？」<span class="jiazhu">〔注〕孔曰：「文子避惡逆，去無道。當春秋時，臣陵其君，皆如崔子，無有可止者。」</span>
</span>
<p class="jianshu" id="p56"><a class="gg-link" href="#p56" onclick="return changeColor(this);"></a>正義曰：「崔」者，地名，以邑為氏也。左襄二十七年傳：「成請老于崔。」杜注：「濟東朝陽縣西北有崔氏城。」在今濟南府章丘縣西北二十五里，俗呼古城。
「弒」者，<span class="shu-ming">說文</span>云：「臣殺君也。」<span class="shu-ming">左·宣十八年傅</span>：「凡自虐其君曰弒。」<span class="shu-ming">白虎通·誅伐篇</span>引春秋讖曰：「弒者，伺也。欲言臣子殺其君父不敢，卒候間司事，可稍稍試之。」是其義也。<span class="shu-ming">釋文</span>：「弒，本又作殺。」<span class="shu-ming">說文</span>：「殺，戮也。」段氏玉裁注云：「述其實則曰殺，正其名則曰弒。春秋，正名之書也。故言弑不言殺。三傳，述實以釋經之書也。故或言弒或言殺。」案：此則弒、殺兩通。齊君莊公名光，左襄二十五年傳言莊公通崔杼之妻姜氏；「崔子因是，又以其間伐晉也，欲弒公以說于晉。夏五月乙亥，公問崔子疾，遂從姜氏。姜入于室，與崔子自側戶出。甲興，公踰牆，又射之，中股反隊，遂弒之。」是崔子弒君之事也。論語釋文：「崔子，鄭注云：『魯讀崔為高。』今從古。」<span class="shu-ming">論衡別通篇</span>：「仕宦為吏，亦得高官。將相長吏，猶我大夫高子也。安能別之？」亦據魯論。包氏慎言溫故錄：「高氏為齊命卿，與文子同朝者，高止也。崔杼弒君，而魯論書『高子』者，責其不討賊也。與趙盾同義。文子去齊而之他邦，其閒或欲請師討賊，而見其執國命者，皆與惡人為黨，故曰『猶吾大夫高子也』。」陳氏立句溪雜箸曰：「以左傳崔杼事證之，則魯論信為誤字。然文子所至各國，亦何至皆如崔子，而文子亦何至輒擬人以弒君之賊？則下兩言『猶吾大夫崔子』，似以魯論作高子為長。蓋弒君之逆，法所必討，高子為齊當國世臣，未聞聲罪致討，以春秋貶趙盾律之，宜與崔子同惡矣。其首句自當作崔子，魯論作高子，則涉下高子而誤。」
案：包、陳二說微異，皆可得魯論之義。鄭以古論定魯論，亦以莊公時高子不當權，要與趙盾異，春秋無所致譏，故宜從古論作『崔子』也。陳文子，名須無，文者，謚也。文子出奔，春秋經傳皆無之。劉氏逢祿論語述何篇：「時非有執政，且旋反國，故不錄也。」
「清」者，<span class="shu-ming">說文</span>云：「澂水之貌。」下篇「身中清」，馬融曰：「清，純潔也。」皇疏引李充曰：「違亂求治，不污其身，清矣。而所之無可，驟稱其亂，不如寧子之能愚，蘧生之可卷，未可爲智也。潔身而不濟世，未可謂仁也。「此亦當得鄭義。唐石經「棄」作「弃」，及古「棄」字。「違之，之一邦」，皇本作「違之，之至他邦」。
</p>
<p class="jianshu" id="p57"><a class="gg-link" href="#p57" onclick="return changeColor(this);"></a>○注：「捐其四十匹馬，違而去之。」
○正義曰：<span class="shu-ming">說文</span>：「棄，捐也。捐，棄也。」轉相訓。曲禮云：「問大夫之富，數馬以對。」故此言「有馬十乘」也。一乘是四匹馬，則十乘是四十匹馬。陳氏鱣簡莊集解此文云：「此指其在廐之馬。」金氏仁山以「十乘乃十甸之地，其采邑之大可知」非也。論語「千乘之國」及「百乘之家」，皆指出車之數而言。陳文子有馬十乘及齊景公有馬千駟，則指公馬之畜於官者，非國馬之散在民間也。大學「畜馬乘」，謂士初試為大夫者。「百乘之家」，謂有采地者。鄭注甚明。<span class="shu-ming">周官</span>校人云：「家四閑，馬二種。「鄭志答趙商曰：「當八百六十四匹。」此言天子之卿大夫之制，若侯國初試為大夫者，畜馬乘。今文子有馬十乘，亦可謂多矣。閻氏釋地以開方之法，計其賦十乘，而定為文子采邑，蓋仍沿金氏之誤耳。
</p>
</div>
<div class="fenduan">
<span class="zhengwen">季文子三思而後行。子聞之，曰：「再，斯可矣。」<span class="jiazhu">〔注〕鄭曰：「季文子，魯大夫季孫行父，文，謚也。文子忠而有賢行，其舉事寡過，不必及三思。」</span>
</span>
<p class="jianshu" id="p58"><a class="gg-link" href="#p58" onclick="return changeColor(this);"></a>正義曰：「三思」者，言思之多，能審慎也。<span class="shu-ming">左氏傳</span>言文子將聘於晉，求遭喪之禮以行，後晉襄公果卒。杜預注以爲「三思而後行」，此可證矣。<span class="shu-ming">說文</span>：「再，一舉而二也。」皇本「再」下有思「字」。顧氏炎武<span class="shu-ming">金石文字記</span>：「<span class="shu-ming">唐石經</span>斯作思」
</p>
<p class="jianshu" id="p59"><a class="gg-link" href="#p59" onclick="return changeColor(this);"></a>○注：「季文」至「三思」。
○正義曰：行父者，季孫字也。「忠而有賢行」者，<span class="shu-ming">左成十六年傳</span>：「范文子曰：『季孫於魯，相二君矣。妾不衣帛，馬不食粟，可不謂忠乎！』」<span class="shu-ming">襄五年傳</span>：「季文子卒，宰庀家器爲葬備，無衣帛之妾，無食粟之馬，無藏金玉，無重器備，君子是以知季文子之忠於公室也。」皆言文子忠事也。「舉事寡過，不必及三思」，故言再思即可矣。<span class="shu-ming">左襄二十五年傳</span>：「衛太叔文子曰：『君子之行，思其終也，思其復也。』」<span class="shu-ming">哀公二十七年傳</span>：「中行文子曰：『君子之謀也，始衷終皆舉之而後入焉。』」是三思乃美行。<span class="shu-ming">吳志諸葛恪傳注</span>引<span class="shu-ming">志林</span>曰：「恪輔政，大司馬呂岱戒之曰：『世方多難，每事必十思。』恪答曰：『昔季文子三思而後行。夫子曰「再，斯可矣」。今君令恪十思，明恪之劣也。』」亦以文子三思爲賢，與鄭注意合。
</p>
</div>
<div class="fenduan">
<span class="zhengwen">子曰：「甯武子，<span class="jiazhu">〔注〕馬曰：「衛大夫寧俞。武，謚也。」</span>
邦有道則知，邦無道則愚。其知可及也，其愚不可及也。」<span class="jiazhu">〔注〕孔曰：「佯愚似實，故曰不可及也。」</span>
</span>
<p class="jianshu" id="p60"><a class="gg-link" href="#p60" onclick="return changeColor(this);"></a>○正義曰：有道無道，不知在何時。朱子<span class="shu-ming">集注</span>以有道屬文公，無道屬成公。全氏祖望<span class="shu-ming">經史問答</span>云：「武子之事文公，其於左氏無所見。則或謂有道，亦祇就成公之世無事之時。」樊氏廷枚<span class="shu-ming">四書釋地補</span>引汪廷珍說：「此有道，乃對禍亂而言，與<span class="shu-ming">史魚章</span>兩『有道』正同。成公復國後，武子輔政，凡十餘年。其閒如請改祀命，不答彤弓等事，皆所謂有道則知也。」宋氏翔鳳<span class="shu-ming">發微</span>云：「<span class="shu-ming">左氏</span>所載寧武子遭罹國難，盡忠竭謀，乃使衛侯再得返國，斯亦知矣。且晉責舊憾，與師相加，其君既出，其國厪存，內外有枕戈之憂，上下無晏安之樂，武子於此，運其知謀，宛濮之盟，醫衍之貨，凡爲舊臣，皆知及此。若論其愚，當非有言可紀，有事可載也。蓋成公之無道，不在失國，在不知人。以叔武之守而至於殺，則寧氏之行亦恐不全也。乃前驅背盟，不言於事，後於晉爭訟，從坐而無辭，從容大國之間，周旋闇君之側，譖訴皆絕，刑罰不罹，斯其能愚之，實足能脫乎亂世，非有聖賢之學，烏能及於此乎？」
</p>
<p class="jianshu" id="p61"><a class="gg-link" href="#p61" onclick="return changeColor(this);"></a>○注：「衛大夫寧俞。」
○正義曰：<span class="shu-ming">左文四年經</span>：「衛使寧俞來聘。」<span class="shu-ming">傳</span>作「寧武子」，是武子即寧俞。程公說<span class="shu-ming">春秋分紀</span>：「寧武子，莊子速之子。」<span class="shu-ming">左文五年</span>：「晉陽處父聘於衛，反過寧。」杜注：「晉邑，汲郡脩武縣也。」今河南衛輝府獲嘉縣西北有脩武故城，即古寧邑。其地與衛境相接，或本爲衛邑。武子世食於此，故氏寧也。說本江氏永<span class="shu-ming">春秋地理考實</span>。
</p>
</div>
<div class="fenduan">
<span class="zhengwen">子在陳，曰：「歸與！歸與！吾黨之小子狂簡，斐然成章，不知所以裁之。」<span class="jiazhu">〔注〕孔曰：「簡，大也。孔子在陳，思歸欲去，故曰：『吾黨之小子狂簡者，進取於大道，妄作穿鑿以成文章，不知所以裁制，我當歸以裁之耳。』遂歸。」</span>
</span>
<p class="jianshu" id="p62"><a class="gg-link" href="#p62" onclick="return changeColor(this);"></a>正義曰：陳者，國名。<span class="shu-ming">說文</span>云：「陳，宛丘也。」今河南陳州府治淮寧縣。<span class="shu-ming">史記·孔子世家</span>：「孔子至陳。歲餘，吳王夫差伐陳，取三邑而去。孔子居陳三歲，會晉楚爭彊，更伐陳，及吳侵陳，陳常被寇。孔子曰：『歸與，歸與，吾黨之小子狂簡，進取不忘其初。』於是孔子去陳，過蒲，適衛。去衡將西見趙簡子，臨河乃還。反乎衛，又去衛，復如陳。是歲魯哀公三年，而孔子年六十矣。季桓子卒，康子代立，使使召冉求，冉求將行，孔子曰：『魯人召求，非小用之，將大用之也。』是日，孔子曰：『歸乎，歸乎！吾黨之小子狂簡，斐然成章，吾不知所以裁之。』子贛知夫子思歸，送冉求，因誡曰：『即用，以孔子爲招』云。」<span class="shu-ming">世家</span>此文，述夫子再有「歸與」之辭。前文見<span class="shu-ming">孟子</span>，後文見<span class="shu-ming">論語</span>。蓋夫子思歸之切，屢見乎辭，故<span class="shu-ming">世家</span>各隨文記之。司馬貞<span class="shu-ming">索隱</span>疑爲一文兩敍。閻氏若璩<span class="shu-ming">釋地續</span>以孔子此歎，與起於魯之召、求之歸，前所載爲錯簡復出，非也。
<span class="shu-ming">釋文</span>「吾黨之小子狂簡」絕句，鄭讀至「小子」絕句。今鄭說已佚。<span class="shu-ming">孟子</span>趙注：「孔子在陳，不遇賢人，上下無所交，蓋歎息思歸，欲見其鄉黨之士也。<span class="shu-ming">周禮</span>：『五黨爲州，五州爲鄉。』故曰吾黨之士也。」此稱「吾黨」之義也。「狂」者，<span class="shu-ming">說文</span>云：「𤝵，狾[zhì]犬也。」狾犬雄猛善發，故人之矯恣自張大者，亦謂之「狂」。<span class="shu-ming">孟子</span>：「萬章曰：『敢問何如斯可謂狂矣？』曰：『如琴張、曾晳、牧皮者，孔子之所謂狂矣。』『何以謂之狂也？』曰：『其志嘐[jiāo]嘐然。曰「古之人，古之人。」夷考其行，而不揜焉者也。』」趙注：「嘐嘐，志大，言大者也。重言『古之人』，欲慕之也。夷，平也。考察其行，而不揜覆其言，是其狂也。」「斐然」者，<span class="shu-ming">禮記·大學</span>「有斐君子」，鄭注：「斐，有文章貌也。」<span class="shu-ming">爾雅·釋訓注</span>：「斐，文貌。」言弟子居魯，所學已就，能成文章可觀也。「裁」者，<span class="shu-ming">爾雅·釋言</span>：「裁，節也。」張栻<span class="shu-ming">論語解</span>：「方聖人曆聘之時，詩書禮樂之文，固已付門人次序之矣。及聖人歸於魯，而後有所裁定。」又云：「狂簡之士，雖行有不揜，而其志大，蓋能斐然以成章矣。至於義理之安，是非之平，詳略之宜，則必待聖人裁之而後爲得也。」案：<span class="shu-ming">孔子世家</span>言陽虎亂政時，「孔子不仕，退而修詩書禮樂，弟子彌衆，至自遠方，莫不受業。」是孔子年五十內，已修詩書禮樂，非至晚年歸魯始爲之也。弟子受業，即受孔子所修之業。當時洙、泗之間，必有講肄之所，不皆從夫子出遊，故此在陳得思之也。
沈氏濤<span class="shu-ming">論語孔注辨僞</span>誤解<span class="shu-ming">世家</span>之文，以「歸」爲冉求將歸，「吾黨之小子」亦指冉求。則<span class="shu-ming">世家</span>此文下明言子贛知夫子思歸，又夫子言「求也退」，即求亦自言「力不足」，是求之爲人與狷近，與狂簡絕遠。沈君說未爲是也。「不知所以裁之」，謂弟子學已成章，嫌己淺薄，不知所以裁之也。此正謙幸之辭，其弟子之當裁制，自不言可知。<span class="shu-ming">世家</span>「不知」上有「吾」字，皇本「裁之」下有「也」字。
</p>
<p class="jianshu" id="p63"><a class="gg-link" href="#p63" onclick="return changeColor(this);"></a>○注：「簡大」至「遂歸」。
○正義曰：「簡、大」，<span class="shu-ming">爾雅·釋詁</span>文。趙注<span class="shu-ming">孟子</span>云：「簡，大也。狂者，進取大道而不得其正者也。」沈氏濤<span class="shu-ming">辨僞</span>云：「斐字從文，古訓無不以爲文貌者。今云『妄作穿鑿』，謬矣。」案下篇：「子曰：『不得中行而與之，必也狂狷乎！』」是狂簡亦有爲之人，但務爲高遠，所言或不副其行，非有所穿鑿也。包咸<span class="shu-ming">子罕篇</span>注曰：「時人有穿鑿妄作篇籍者，此則不知而作，豈諸弟子爲乎！」焦氏循<span class="shu-ming">論語補疏</span>：「妄作穿鑿，申解斐然。蓋讀斐爲匪，匪猶非也。」此或得孔義，然亦謬矣。「妄作穿鑿以成文章，不知所以裁制」，是以「不知」爲弟子不知也，於義亦隔。云「遂歸」者，終言之。孔子反魯，在哀十一年冬。
</p>
</div>
<div class="fenduan">
<span class="zhengwen">子曰：「伯夷、叔齊不念舊惡，怨是用希。」<span class="jiazhu">〔注〕孔曰：「伯夷、叔齊，孤竹君之二子。孤竹，國名。」</span>
</span>
<p class="jianshu" id="p64"><a class="gg-link" href="#p64" onclick="return changeColor(this);"></a>正義曰：<span class="shu-ming">爾雅·釋詁</span>：「念，思也。希，罕也。」並常訓。<span class="shu-ming">大戴禮·衛將軍文子篇</span>：「孔子曰『不克不忌，不念舊惡，蓋伯夷、叔齊之行也。』」皇疏云：「舊惡，故憾也。人若錄於故憾，則怨恨更多，唯夷、齊豁然妄懷，若有人犯己，己不怨錄之，所以於人怨少也。」邢疏云：「不念舊時之惡而欲報復，故希爲人所怨恨也。」毛氏奇齡<span class="shu-ming">四書改錯</span>：「此惡字，猶<span class="shu-ming">左傳</span>『周鄭交惡』之惡。舊惡，即夙怨也。惟有夙怨而相忘，而不之念，因之恩怨俱泯，故『怨是用希』。此必有實事，而今不傳者，張文檒曰：『魏書：「房景伯除清河太守，郡民劉簡虎嘗失禮於景伯，景伯署其子爲西曹掾。」論者以爲不念舊惡。南齊皇甫肅曾勸劉勔[miǎn]殺王廣之，及勔亡，肅反依廣之，而廣之感且契賞，且啓武帝使爲東海太守，史臣以爲不念舊惡。』然則此『惡』字，並解作『怨』字。」案，毛說與皇疏合。惟怨字當從邢疏，以爲人怨恨也。朱子<span class="shu-ming">集注</span>云：「孟子稱其『不立於惡人之朝，不與惡人言。與鄉人立，其冠不正，望望然去之，若將浼焉』。其介如此，宜若無所容矣。然其所惡之人，能改即止，故人亦不甚怨之也。」案：<span class="shu-ming">集注</span>亦是。<span class="shu-ming">曾子立事</span>云：「朝有過，夕改則與之；夕有過，朝改則與之。」即此義。
</p>
<p class="jianshu" id="p65"><a class="gg-link" href="#p65" onclick="return changeColor(this);"></a>○注：「伯夷」至「國名」。
○正義曰：「伯、叔」，少長之字。「夷、齊」，其名也。皇疏謂「伯夷名允，叔齊名致」。<span class="shu-ming">釋文</span>云：「允字公信，智字公達，夷、齊謚也。見<span class="shu-ming">春秋少陽篇</span>。」<span class="shu-ming">史記·索隱</span>亦同。惟「智」作「致」，與<span class="shu-ming">義疏</span>合。案：<span class="shu-ming">謚法解</span>夷、齊並爲謚，然古人無以字居謚上者。<span class="shu-ming">困學紀聞</span>引胡明仲曰：「彼已去國，誰爲之節惠哉！蓋如伯達、仲忽，亦名而已矣。」其說良是。<span class="shu-ming">史記·伯夷列傳</span>云：「伯夷、叔齊，孤竹君之二子也。」<span class="shu-ming">爾雅·釋地</span>：觚竹列於「四荒」。郭注：「觚竹在北。」觚與孤同。<span class="shu-ming">漢地理志</span>「遼西郡令支有孤竹城」，今永平府盧龍縣東有古孤竹城。
</p>
</div>
<div class="fenduan">
<span class="zhengwen">子曰：「孰謂微生高直？或乞醯焉，乞諸其鄰而與之。」<span class="jiazhu">〔注〕孔曰：「微生姓，名高，魯人也。」「乞之四鄰，以應求者，用意委曲，非爲直人。」</span>
</span>
<p class="jianshu" id="p66"><a class="gg-link" href="#p66" onclick="return changeColor(this);"></a>○正義曰：「乞醯」者，乞猶求也。<span class="shu-ming">左僖廿六年經</span>：「公子遂如楚乞師。」杜注：「乞，不保得之辭。」<span class="shu-ming">說文</span>：「醯，酸也。作醯以𩱙以酒，從𩱙酒，並省。」𩱙與「鬻」同。<span class="shu-ming">儀禮<span class="shu-ming">聘禮</span>注</span>：「以醯穀爲陽醢，肉爲陰醢。」連穀言，是其以𩱙爲之。<span class="shu-ming">說文</span>：「酸，酢也。關東謂酢曰酸。」「酢」即「醋」字。<span class="shu-ming">禮記內則</span>「和用醯」，<span class="shu-ming">釋文</span>：「醯，酢也。」<span class="shu-ming">周官·疾醫注</span>：「五味，醯酒、飴蜜、薑、鹽之屬。」疏云：「醯則酸也。」古酸用梅，疑即加之於醯，故醯味酸。<span class="shu-ming">士昏</span>、<span class="shu-ming">公食大夫</span>所云「醯醬」，據注云：「以醯和醬。」則是加醯於醬也。醬不必皆加以醯，故有芥醬、卵醬、醢醬、醯醬之別。<span class="shu-ming">廣雅·釋器</span>：「䤈，醋也。」䤈與醯同。<span class="shu-ming">論語釋文</span>：「醯，亦作䤈。」<span class="shu-ming">郊特牲</span>、<span class="shu-ming">內則</span>、<span class="shu-ming">天官釋文</span>同。<span class="shu-ming">釋名·釋飲食</span>以「醢多汁者爲醯」，醯，瀋也。惠氏士奇<span class="shu-ming">禮說</span>遂以醯、醬爲一物，又謂古無醋，其說並誤。「乞諸其鄰而與之」，不爲直者，乞諸其鄰，而冒爲己物以與人，人知與之爲微生，而不知爲鄰，所以不得爲直。若乞諸鄰，而稱鄰以與之，此亦厚德，無所可譏矣。
</p>
<p class="jianshu" id="p67"><a class="gg-link" href="#p67" onclick="return changeColor(this);"></a>○注：「微生，姓，名高，魯人也。」
○正義曰：<span class="shu-ming">漢書·古今人表</span>：「尾生高、尾生畮。」師古曰：「即微生高、微生畝也。」<span class="shu-ming">燕策</span>蘇代曰：「信如尾生高。」又曰：「信如尾生高，則不過不欺人耳。」蘇秦曰：「信如尾生，期而不來，抱梁柱而死。」<span class="shu-ming">莊子盜跖篇</span>：「尾生與女子期於梁下，女子不來，水至不去，抱梁柱而死。」<span class="shu-ming">淮南·氾論</span>、<span class="shu-ming">說林</span>並載此事，高誘注云：「魯人，則微生蓋硜硜自守者，故當時或以爲直也。」尾與微通。<span class="shu-ming">書·堯典</span>「鳥獸孳尾」，<span class="shu-ming">史記·五帝紀</span>作「微」，是其證。
</p>
</div>
<div class="fenduan">
<span class="zhengwen">子曰：「巧言、令色、足恭，左丘明恥之，丘亦恥之。<span class="jiazhu">〔注〕孔曰：「足恭，便辟貌。」「左丘明，魯太史。」</span>
匿怨而友其人，左丘明恥之，丘亦恥之。」<span class="jiazhu">〔注〕孔曰：「心內相怨，而外詐親。」</span>
</span>
<p class="jianshu" id="p68"><a class="gg-link" href="#p68" onclick="return changeColor(this);"></a>正義曰：<span class="shu-ming">釋文</span>云：「一本此章有『子曰』字，恐非。」案：陸所見無「子曰」，與上章合爲一章，蓋由傳寫脫誤，不當以有者爲非也。<span class="shu-ming">爾雅·釋詁</span>：「匿，微也。」<span class="shu-ming">舍人注</span>：「匿，藏之微也。」<span class="shu-ming">說文</span>：「匿，亡也。」「亡」若「亡命」之亡，謂隱藏也。左丘明與孩子同時，而卒於孔子後。漢劉歆稱「其好惡同於聖人」，即指此文之類。
</p>
<p class="jianshu" id="p69"><a class="gg-link" href="#p69" onclick="return changeColor(this);"></a>○注：「足恭，便辟貌。左丘明，魯太史。」
○正義曰：<span class="shu-ming">邢疏</span>云：「便辟，其足以爲恭，謂前卻俯仰，以足爲恭也。」臧氏庸<span class="shu-ming">拜經日記</span>：「<span class="shu-ming">表記</span>孔子曰：『君子不失足於人，不失色於人，不失口於人。』<span class="shu-ming">曾子立事篇</span>：『亟達而無守，好名而無體，忿怒而爲惡，足恭而口聖，而無常位者，君子弗與也。巧言令色，能小行而篤，難於仁矣。』<span class="shu-ming">文王官人篇</span>：『華如誣，巧言令色，足恭，一也，皆以無爲有者也。』案：不失足者，不足恭也；不失色者，不令色也；不失口者，不巧言也。故<span class="shu-ming">文王官人</span>三者並舉。足恭而口聖，口聖即巧言與。<span class="shu-ming">詩·板</span>『無爲誇毗』，<span class="shu-ming">正義</span>曰：『誇毗者，便辟其足前卻爲恭。』孔注言『足恭便辟之貌』者，義當如此解。<span class="shu-ming">爾雅·釋訓</span>：『籧篨，口柔也；戚施，面柔也；誇毗，體柔也。』李巡注：『巧言好辭，以口饒人，是謂口柔；和顔悅色以誘人，是謂面柔；屈己卑身，求得於人，曰體柔。』<span class="shu-ming">論語</span>『友便辟』，馬融曰：『便辟，巧避人所忌，以求容媚者。』『友善柔』，馬融曰：『面柔者也。』『友便佞』，鄭玄曰：『便，辯也，謂佞而辯也。』然則便辟爲體柔，善柔爲面柔，便佞爲口柔，體柔爲足恭，面柔爲令色，口柔爲巧言，斷斷然矣。」案：臧說深得此注之義。
<span class="shu-ming">管子小匡篇</span>：「曹孫宿之爲人，巧佞卑諂足恭而辭結。」結與給同。<span class="shu-ming">史記五宗世家</span>：「趙王彭祖爲人，巧佞、卑諂、足恭，而心刻深。」又<span class="shu-ming">日者列傳</span>「孅趨而言」，<span class="shu-ming">索隱</span>曰：「孅趨，猶足恭也。」顔師古<span class="shu-ming">漢書·景十三王傳注</span>：「足恭，謂便辟也。」李賢<span class="shu-ming">後漢書·崔駟傳注</span>：「誇毗，謂佞人足恭，善爲進退。」皆讀足如字。皇疏引繆協曰：「足恭者，以恭足於人意，而不合於禮度。」此讀足爲將樹反，見陸氏音義。<span class="shu-ming">仲尼燕居</span>：「恭而不中禮，謂之給。子曰：『給奪慈仁。』」鄭注：「巧言、足恭之人，似慈仁，實鮮仁。」據鄭注義：則「給」如供給之給，謂足也。故鄭引「足恭」說之，此義亦通。<span class="shu-ming">史記十二諸侯年表序</span>：自孔子「論史記，次春秋，七十子之徒，口受其傳。魯君子左丘明懼弟子各有安其意，失其真，故具論其語，成<span class="shu-ming">左氏春秋</span>。」又<span class="shu-ming">自敘篇</span>稱：「左丘失明，厥有<span class="shu-ming">國語</span>。」<span class="shu-ming">漢書·藝文志</span>：「<span class="shu-ming">左氏傳</span>三十卷。左丘明，魯太史。」案：史公以左丘爲連文，則左丘是兩字氏，明其名也。左丘亦單稱左，故舊文皆言<span class="shu-ming">左傳</span>，不言<span class="shu-ming">左丘傳</span>。說者疑左與左丘爲二，作<span class="shu-ming">國語</span>者左丘明，作<span class="shu-ming">左傳</span>者別一人，與<span class="shu-ming">史</span>、<span class="shu-ming">漢</span>諸文不合，非也。左丘明雖爲太史，其氏左丘，不知何因？解者援<span class="shu-ming">玉藻</span>「動則左史書之」，謂左丘明是以官爲氏，則但當氏左，不當連丘爲文，亦恐非也。<span class="shu-ming">周官·太史</span>：「下大夫二人，上士四人。」侯國羣臣秩差降，太史當止以士爲之。
</p>
</div>
<div class="fenduan">
<span class="zhengwen">顏淵、季路侍。子曰：「盍各言爾志？」子路曰：「願車馬衣輕裘，與朋友共，敝之而無憾。」<span class="jiazhu">〔注〕孔曰：「憾，恨也。」</span>
顏淵曰：「願無伐善，無施勞。」<span class="jiazhu">〔注〕孔曰：「不自稱己之善。不以勞事置施於人。」</span>
</span>
<p class="jianshu" id="p70"><a class="gg-link" href="#p70" onclick="return changeColor(this);"></a>正義曰：季路，即子路。季者，少長之稱。閻氏若璩<span class="shu-ming">四書釋地又續</span>：「季路長顔淵二十一歲，而先顔淵者，尚德也。」「侍」者，<span class="shu-ming">說文</span>云：「侍，承也。」<span class="shu-ming">釋名·釋言語</span>：「侍，時也。尊者不言，常於時供所當進者也。」鄭注云：「盍，何不也。」案：<span class="shu-ming">爾雅·釋言</span>：「曷，盍也。」郭注：「盍，何也。」何與何不，語有詳略。「各」者，<span class="shu-ming">說文</span>云：「各，異詞也。」夫子欲覘二子之志，故問其何不各言之也。「願」者，有志而未逮之辭。<span class="shu-ming">爾雅·釋詁</span>：「願，思也。」「裘」者，<span class="shu-ming">說文</span>云：「𧚍，皮衣也。」裘即𧚍字。凡裘服，毛在外，故有加衣以襲之。衣裘猶衣裳。皇邢各本衣下有輕字。阮氏元<span class="shu-ming">校勘記</span>：「<span class="shu-ming">唐石經</span>『輕』字旁注。案：石經初刻本無輕字。『車馬衣裘』，見<span class="shu-ming">管子小匡</span>及<span class="shu-ming">齊語</span>，是子路本用成語，後人涉<span class="shu-ming">雍也篇</span>『衣輕裘』而誤衍『輕』字。錢大昕云：『三經「輕」字，宋人誤加。』考<span class="shu-ming">北齊書唐邕傳</span>『顯祖嘗解服青鼠皮裘賜邕，云：「朕意在車馬衣裘與卿共敝」。』蓋用子路故事，是古本無『輕』字，一證也。<span class="shu-ming">釋文</span>於『赤之適齊』節，音衣爲于既反，而此衣字無音。是陸本無『輕』字，二證也。邢疏云：『願以己之車馬衣裘，與朋友共乘服。』是邢本亦無『輕』字，三證也。皇疏云：『車馬衣裘共乘服。』是皇本亦無『輕字』，四證也。今注疏與皇本正文有『輕』字，則後人依通行本增入，非其舊矣。」<span class="shu-ming">白虎通·三綱六紀</span>云：「朋友之交，貨則通而不計，共憂患而相救。」下引此文至「敝之」絕句。<span class="shu-ming">唐邕傳</span>同。言己與朋友共用至敝也。今讀「與朋友共」爲一句，「敝之而無憾」爲一句，似「敝之」專指朋友，於語意未晰。<span class="shu-ming">說文</span>：「共，同也。」又「㡀，敗衣也。從巾，象衣敗之形。敝，帗也。一曰敗衣。」今經傳訓「敗」之字皆作「敝」，是從或義也。皇本作「弊」，乃通用字。「施勞」者，朱子<span class="shu-ming">集注</span>云：「施者，張大之意。」案：「施勞」與「伐善」對文。<span class="shu-ming">禮記·祭統注</span>：「施，猶著也。」<span class="shu-ming">淮南·詮言訓</span>：「功蓋天下，不施其美。」謂不誇大其美也。「善」言德，「勞」言功，<span class="shu-ming">周官·司勳</span>「事功曰勞」是也。禮記表記：「君子不自大其事，不自尚其功。以求處情。過行弗率，以求處厚。」<span class="shu-ming">荀子·君子篇</span>：「備而不矜，一自善也，謂之聖。不矜矣，夫故天下不與爭能，而致善用其功。有而不有也，夫故爲天下貴矣。」二文所言，即顔子之志。曾子言「有若無，實若虛，昔者吾友嘗從事於斯」。若無若虛，即無伐、無施之意。「吾友」謂顔子，顔子未得位，未能行其所志，故嘗以其所願從事之也。
</p>
<p class="jianshu" id="p71"><a class="gg-link" href="#p71" onclick="return changeColor(this);"></a>○注：「憾，恨也。」
○正義曰：見<span class="shu-ming">廣雅·釋詁</span>，此常訓。
</p>
<p class="jianshu" id="p72"><a class="gg-link" href="#p72" onclick="return changeColor(this);"></a>○注：「不自」至「於人」。
○正義曰：「伐」訓稱者，引申之義。<span class="shu-ming">左襄十三年傳</span>：「小人伐其技以馮君子。」杜注：「自稱其能曰伐。」皇疏云：「願己行善而不自稱，欲潛行而百姓日用而不知也。又願不施勞役之事於天下也，故鑄劍戟爲農器，使子貢無施其辯，子路無厲其勇也。」案：<span class="shu-ming">孟子</span>云：「以佚道使民，雖勞不怨。」孔子亦言「擇可勞而勞之」，是勞民非政所能免。今但言不施以勞事，然則將可勞者亦勿勞之乎？於義爲短，今所不從。</p>
<span class="zhengwen">子路曰：「願聞子之志。」子曰：「老者安之，朋友信之，少者懷之。」<span class="jiazhu">〔注〕孔曰：「懷，歸也。」</span>
</span>
<p class="jianshu" id="p73"><a class="gg-link" href="#p73" onclick="return changeColor(this);"></a>正義曰：「老者」，人年五十以上之通稱。<span class="shu-ming">爾雅·釋詁</span>：「老，壽也。」「少者」，<span class="shu-ming">禮記少儀目錄</span>：「少，猶小也。」趙岐<span class="shu-ming">孟子萬章注</span>：「人少，年少也。」<span class="shu-ming">韓詩外傳</span>：「遇長老，則脩弟子之義；遇等夷，則脩朋友之義；遇少而賤者，則脩告道寬裕之義。故無不愛也，無不敬也，無與人爭也，曠然而天地苞萬物也。如是，則『老者安之，少者懷之，朋友信之』。」據<span class="shu-ming">韓傳</span>所言，則朋友謂其年位與夫子等夷者也。「信」者，<span class="shu-ming">禮記經解</span>云：「民不求其所欲而得之，謂之信。」竊謂子路重倫輕利，不失任卹之道，義者之事也。顔子勞而不伐，有功而不德，仁者之事也。夫子仁覆天下，教誠愛深，聖者之事也。
</p>
<p class="jianshu" id="p74"><a class="gg-link" href="#p74" onclick="return changeColor(this);"></a>○注：「懷，歸也。」
○正義曰：<span class="shu-ming">爾雅·釋詁</span>：「懷，止也。」<span class="shu-ming">釋言</span>：「懷，來也。」並與歸訓近。言少者提所養教，歸依之若父師也。
</p>
</div>
<div class="fenduan">
<span class="zhengwen">子曰：「已矣乎！吾未見能見其過而內自訟者也。」<span class="jiazhu">〔注〕包曰：「訟，猶責也。言人有過，莫能自責。」</span>
</span>
<p class="jianshu" id="p75"><a class="gg-link" href="#p75" onclick="return changeColor(this);"></a>正義曰：「已矣乎」者，歎辭。已，止也。<span class="shu-ming">大學記</span>云：「所謂誠其意者，毋自欺也。如惡惡臭，如好好色，此之謂自謙。故君子必慎其獨也。」獨者，人所未及知，而己所獨知之之時也。意有善惡，誠意者，於意之善者好，意之不善者惡之，惡不善，正是葆其善。故君子之於改過，尤亟亟也。人凡有過，其始也皆藏於意，故能自見。能自見而內自訟，則如惡惡臭，必思所以去之。夫子言惡不仁之人，不使不仁者加乎其身，所謂「內自訟者」如此，所謂誠意者如此。否則見其過而不能自訟，即是自欺，自欺則非誠意矣。夫子歎未見好仁，惡不仁者，及此又有未見能自訟之歎，蓋改過爲學者至要，而亦至難。故非慎獨不克致力矣。所以云「未見」者，察之於色與言，觀之於所行事，所謂誠於中必形於外，人之視己，如見其肺肝然也。
</p>
<p class="jianshu" id="p76"><a class="gg-link" href="#p76" onclick="return changeColor(this);"></a>○注：「訟，猶責也。」
○正義曰：「訟」訓「責」者，引伸之義。<span class="shu-ming">廣雅·釋詁</span>：訟，賚也。賚即責字。
</p>
</div>
<div class="fenduan">
<span class="zhengwen">子曰：「十室之邑，必有忠信如丘者焉。不如丘之好學也。」</span>
<p class="jianshu" id="p77"><a class="gg-link" href="#p77" onclick="return changeColor(this);"></a>正義曰：淩氏曙<span class="shu-ming">典故覈</span>：「四井爲邑，井有三家。四井，凡十二家。云『十室』，舉成數也。」<span class="shu-ming">大戴禮·曾子制言</span>云：「是故昔者，禹見耕者五耦而式，過十室之邑必下，爲秉德之士存焉。」即此「必有忠信，行即行其所學也。」案：「忠信」者，質之至美者也。然有美質，必濟之以學，斯可祛其所蔽而進於知仁之道，故子以四教先文行於忠信，行即行其所學也。」<span class="shu-ming">韓詩外傳</span>：「劍雖利，不厲不斷；材雖美，不學不高。故學然後知不足。」即此義也。<span class="shu-ming">釋言</span>云：「『焉』如字，衛瓘於虔反，爲下句首。」皇疏引衛說云：「所以忠信不如丘者，由不能好學如丘耳。敬能好學，可使如丘也。」案：訓「焉」爲「由」，其義甚曲。武氏億<span class="shu-ming">經讀考異</span>：「焉，猶安也。安不如我之好學，言亦如我之好學也。」此亦以焉屬下句，其義較衛爲順，當並箸之。</p>
</div>
</div></body></html>

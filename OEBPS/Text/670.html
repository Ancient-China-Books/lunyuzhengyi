<?xml version='1.0' encoding='utf-8'?><html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">論語正義-卷十一・鄉黨第十上</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>鄉黨第十上</h1><hr/></div>
<span class="jianshu">正義曰：皇疏言古論以鄉黨爲第二篇，此僞本，不足據。</span>
<p id="p0"><a class="gg-link" href="#p0" onclick="return changeColor(this);"></a>集解</p>
<p id="p1"><a class="gg-link" href="#p1" onclick="return changeColor(this);"></a>凡一章</p>
<span class="jianshu">正義曰：此篇雖一章，而其閒事義，各以類從，皇、邢疏別爲科段，當有所受，今略本之，分爲二十五節。</span>
<p class="em2" id="p2"><a class="gg-link" href="#p2" onclick="return changeColor(this);"></a><span class="yinwen">1</span>
孔子於鄉黨，恂恂如也，似不能言者。<span class="jiazhu">〔注〕王曰：「恂恂，溫恭之貌。」</span>
<span class="jianshu">
正義曰：江氏永<span class="shu-ming">鄉黨圖考</span>：「諸侯五十里內爲三鄉，亦如天子之制。鄉者，舉其大名。黨者，舉其中所屬之一也。孔子雖居國都，亦曰鄉黨，對朝廷言之也。」王氏瑬<span class="shu-ming">鄉黨正義</span>說：「孔子生於陬邑，遷於闕黨而設教焉。故新序云：『孔子在州里，篤行孝道。居於闕黨，闕黨之子弟畋漁分有，親者得多，孝以化之也。』可知此文鄉黨兼彼二地矣。」鄭注云：「恂恂，恭慎貌。」案：<span class="shu-ming">說文</span>：「恂，信心也。」信者，實也。人有信心，則能恭慎。<span class="shu-ming">史記世家</span>載此文，<span class="shu-ming">索隱</span>曰：「恂恂，有本作『逡逡』音七旬反。」<span class="shu-ming">漢祝睦後碑</span>：「鄉黨逡逡，朝廷便便」與<span class="shu-ming">索隱</span>合。<span class="shu-ming">史記·李廣傳贊</span>：「李將軍悛悛如鄙人，口不能正辭。」<span class="shu-ming">索隱</span>曰：「<span class="shu-ming">漢書</span>作『恂恂』。音詢。」「悛」與「逡」同，亦與「恂」同，並聲近字。劉脩碑：「其於鄉黨，遜遜如也。」亦音義相近，當由齊、古、魯三家文異。集注云：「似不能言者，謙卑巽順，不以賢知先人也。鄉黨，父兄宗族之所在，故孔子居之，其容貌辭氣如此。」</span>

其在宗廟朝廷，便便言，唯謹爾。<span class="jiazhu">〔注〕鄭曰：「便便，辯也，雖辯而敬謹。」</span>
<span class="jianshu">
正義曰：集注云：「在宗廟朝廷，謂助祭於公與見君時也。」<span class="shu-ming">白虎通·宗廟</span>云：「宗者，尊也；廟者，貌也，象先祖之尊貌也。所以有室何？所以象生之居也。」<span class="shu-ming">爾雅·釋宮</span>：「室有東、西箱曰廟。」東、西箱者，東堂、西堂也。<span class="shu-ming">白虎通</span>朝聘云「朝者，見也。」<span class="shu-ming">周官·大宗伯注</span>：「朝猶早也，欲其來之早。」此說朝卽朝夕以朝。時見君謂之朝，因而見君之地亦稱朝。舊說諸侯三朝，在庫門外者曰外朝，在雉門內者曰治朝，在路門內者曰燕朝，又曰射朝。若以治朝、燕朝對外朝，亦稱內朝。<span class="shu-ming">玉藻</span>諸侯「朝服以日視朝於內朝」，則治朝也。文王世子公族「朝于內朝」，則燕射之朝也。若以治朝對燕朝，則治朝亦稱外朝。文王世子「其在外朝」，據注卽治朝也。江氏永<span class="shu-ming">圖考</span>：「治朝、外朝皆是平地，無堂階，故謂之朝廷。廷者，平地也。鄭注<span class="shu-ming">文王世子</span>云『外朝，路寢門之外庭』是也。觀<span class="shu-ming">司士</span>路門左、路門右之位可見。<span class="shu-ming">聘禮</span>：『使者夕幣于朝，時管人布幕於寢門外。』亦可見路門外是平地無堂。<span class="shu-ming">曾子問</span>『諸侯旅見天子，雨霑服失容，則廢』明在廷中也。」又曰：「外朝治朝，皆平地無堂，惟路寢朝有堂有階。」案：三朝朝位皆平地。鄭注太僕云：「燕朝朝於路寢之庭。」注<span class="shu-ming">文王世子</span>云：「內朝，路寢庭。」路寢卽燕寢，別「寢」而言「庭」，明朝位在庭也。<span class="shu-ming">左傳</span>：「韓獻子從公立于寢庭。」卽是從公於內朝，是燕朝朝位亦平地，不獨治朝、外朝矣。金氏鶚<span class="shu-ming">禮說</span>：「凡言庭者，皆廟寢堂下也。若治朝外朝皆無堂，則亦無庭，而名之曰廷，所謂朝廷也。『庭』與『廷』字有別。<span class="shu-ming">說文</span>云：『庭，宮中也。廷，朝中也。』庭有堂，故其文從广；廷無堂，而但爲平地，故其文從廴。」案：金說是也。玉篇「庭，堂階前也」，是庭雖平地，必有堂階而後名之。自來解者，「庭」、「廷」二文多混。<span class="shu-ming">禮說</span>又云：「考工記：『市朝一夫。』夫，百步也。堂下至路門百步，內朝之庭也；路門至應門百步，治朝之廷也；應門至皋門百步，外朝之廷也。此爲天子之制，其諸侯則無文以明之。」王氏鎏<span class="shu-ming">正義</span>引「楊隨安說：『諸侯之堂七雉，三分其廣，以其二爲之內庭，三堂之深，當爲七十步。』」此義或得之。外朝人君不常至，治朝禮略，君臣不能多言。凡議政事，皆於燕朝，或於路寢。夫子便便言，當在燕朝。然則此文「朝廷」，是舉治朝以賅燕朝矣。「便便」，史記世家作「辯辯」，書「平章百姓」，伏傳作「辯章」，史記作「便章」。「平秩南訛」，鄭作「辯秩」，伏傳作「便秩」。詩「平平左右」，毛傳：「平平，辯治也。」韓詩作「便便」，是「平」、「便」、「辯」音近義同。
</span>
<span class="jianshu">○注：「便便，辯也。」
○正義曰：<span class="shu-ming">爾雅·釋訓</span>：「諸諸、便便，辨也。」「辨」、「辯」同，謂辯論之也。夫子於宗廟每事問，又簿正祭器，於朝廷則對問政，述儒行，是言辯也。</span>

朝，與下大夫言，侃侃如也；與上大夫言，誾誾如也。
<span class="jiazhu">〔注〕孔曰：「侃侃，和樂之貌。誾誾，中正之貌。」</span>
<span class="jianshu">
正義曰：據下文，君在爲視朝，則此言「朝」是君未視朝時也。<span class="shu-ming">玉藻</span>云：「朝辨色始入，君日出而視之。」則臣入朝在君先。秦氏蕙田<span class="shu-ming">五禮通考</span>：「古者視朝之禮甚簡，既朝而退，君適路寢聽政，臣適諸曹治事。諸臣治事之所，卽匠人所謂「外九室』是也。其室在治朝之左右，如今午門朝房矣。康成箋詩以治事之所爲私朝，蓋以卿大夫議朝政於此，故亦得名朝。<span class="shu-ming">曲禮</span>『在朝言朝』，論語『朝與下大夫言，與上大夫言』，皆指治事之朝。」案：秦說亦通。<span class="shu-ming">王制</span>云：「大國三卿，皆命於天子，下大夫五人；次國三卿，二卿命於天子，一卿命於其君，下大夫五人：小國二卿，皆命於其君，下大夫五人。」孔疏「崔氏云：『三卿者，依周制而言，謂立司徒兼冢宰之事，立司馬兼宗伯之事，立司空兼司寇之事。故<span class="shu-ming">左傳</span>云：「季孫爲司徒，叔孫爲司馬，孟孫爲司空。」』『下大夫五人』者，崔氏云：『謂司徒之下，置小卿二人，一是小宰，一是小司徒；司空之下，亦置二小卿，一是小司寇，一是小司空也；司馬之下，惟置一小卿，小司馬也。』」案：崔說本何休<span class="shu-ming">公羊傳注</span>。王氏鎏<span class="shu-ming">正義</span>：「王制『上大夫卿』『下大夫五人』，是諸侯之上大夫卽卿，而無中大夫也。三卿對大夫爲上，於三卿中又自分上、中、下，王制有上卿、中卿、下卿是也。五大夫對三卿爲下，於五大夫中又自分上、下，<span class="shu-ming">王制</span>所謂『當其上大夫』、『當其下大夫』是也。」案：<span class="shu-ming">大射儀</span>：「卿席賓東，東上，小卿賓西，東上，大夫繼而東上。」胡氏培翬正義：「五大夫，爲卿之副貳，故謂之小卿。」又云：「諸侯大夫，不止五人，惟三卿下五大夫謂之小卿，其餘大夫不稱小卿，故云『大夫繼而東上』。」由胡說推之，是五大夫下仍有大夫，當是分職治事者。如周官大小卿下之有羣司矣，此與小卿並下大夫也。夫子仕魯爲小司空、小司寇，是下大夫，而<span class="shu-ming">孔子世家</span>及趙岐<span class="shu-ming">孟子注</span>皆謂孔子爲大司寇。案：司寇爲司空兼官，」孟孫居之；其小司寇，則臧孫世爲此官。定公時，臧氏不見經傳，意其時臧氏式微，司寇職虛，故孔子得爲之。傳者虛張聖功，以爲孔子實爲大司寇矣。上大夫職尊，孔子所事下大夫，則與孔子同列者也。不及上士以下者，統於下大夫也。世家此文先「上大夫」，後「下大夫」，<span class="shu-ming">聘禮</span>注引同。馮氏登府<span class="shu-ming">異文考證</span>以爲此古論，胡氏薰<span class="shu-ming">鄉黨義考</span>據魯論，謂「貴者未至，而賤者先盈，故先與下大夫相見，進而與上大夫相見」，則是魯論據與言爲先後，古論則據爵之秩次書之。
</span>
<span class="jianshu">○注：「侃侃，和樂之貌；誾誾，中正之貌。」
○正義曰：<span class="shu-ming">爾雅·釋詁</span>：「衎，樂也。」<span class="shu-ming">說文</span>：「衎，喜貌。」「侃」、「衎」古通，故注訓「侃」爲和樂，謂「侃」爲「衎」之叚借也。<span class="shu-ming">後漢·袁安傳</span>：「誾誾衎衎，得禮之容。」又<span class="shu-ming">唐扶頌</span>：「衎衎誾誾。」並本此文。<span class="shu-ming">說文</span>「侃」訓剛直，於此義不相應。若<span class="shu-ming">漢書·張敞傳</span>「衎衎履忠進言」，<span class="shu-ming">後漢·樊準傳</span>「每燕食則論難衎衎」，並通「衎」爲「侃」。但文雖互通，義則各有當也。<span class="shu-ming">說文</span>「誾，和說而諍也。」或省作「言」。<span class="shu-ming">玉藻</span>：「二爵而言言斯。」注：「言言，和敬貌。」與許義近。諍者，辨論其是非也。言不妄諧俗，故注以中正解之。方氏東樹說：「此注本以『中正』詁『侃侃』，『和樂』詁『誾誾』，傳寫倒誤。」案「侃」通作「衎」，故訓和樂。「誾」有諍義，故訓中正。蓋事上不難於和樂，而中正爲難；接寮屬不難於中正，而和樂爲難。方說非是。</span>

君在，踧踖如也，與與如也。<span class="jiazhu">〔注〕馬曰：「君在，視朝也。踧踖，恭敬之貌。與與，威儀中適之貌。」</span>
<span class="jianshu">
〇注「君在」至「之貌」。
〇正義曰：<span class="shu-ming">玉藻</span>云：「天子皮弁以日視朝，諸侯朝服以日視朝於內朝。朝，辨色始入，君日出而視之。」此時君正在朝，故馬以君在爲視朝。皇疏：「君視之，則一一揖卿大夫，而都一揖士。當此之時，則臣皆起恭敬之貌，故孔子踧踖如也。雖須踧踖，又不得急速。與與猶徐徐也，所以恭而安也。」案：羣臣當君揖時，皆須還辟，故有此容。<span class="shu-ming">說文</span>：「踧，行平易也。踖，長脛行也。一曰踧踖。」<span class="shu-ming">廣雅·釋訓</span>：「𨀚踖，敬畏也。」<span class="shu-ming">詩·節南山</span>：「蹙蹙靡所騁。」鄭箋：「蹙蹙，縮小之貌。」孟子：「曾西蹵然。」注：「蹵，猶蹵踖也。」「蹙」、「蹵」、「𨀚」並與「踧」同。楚茨：「執爨踖踖。」毛傳：「言爨竈有容也。」亦謂恭敬之容。鄭此注云「踧踖，敬恭貌」，即本馬注。<span class="shu-ming">說文</span>：「𧾚，安行也。懙，趨步懙懙也。」<span class="shu-ming">漢書敘傳下</span>：「長倩懙懙。」。注引蘇林曰：「懙懙，行步安舒也。」義皆可證。「威儀」猶容儀，「中適」猶言得宜也。
</span>
</p>
<p class="em2" id="p3"><a class="gg-link" href="#p3" onclick="return changeColor(this);"></a><span class="yinwen">2</span>
君召使擯，<span class="jiazhu">〔注〕鄭曰：「君召使擯者，有賓客使迎之。」</span>
<span class="jianshu">
正義曰：<span class="shu-ming">說文</span>：「召，𧦝也。」王逸<span class="shu-ming">招魂序</span>：「以手曰招，以言曰召。」江氏永<span class="shu-ming">羣經補義</span>：「<span class="shu-ming">史記</span>謂『孔子爲魯司寇，攝行相事』，非相國事也。當時魯政，專自季桓子，孔子安得攝之？所謂『攝行相事』者，攝相禮之事，若夾谷之會，孔子相是也。君召使擯，亦是有賓客來，重孔子知禮，特使爲擯而兼相。大夫當爲承擯，何待於召？所以特召者，承擯兼攝上擯事也。『揖所與立』，擯事也；『趨進』及『賓退復命』，攝相事也。」案：<span class="shu-ming">釋文</span>：「擯，本又作儐，亦作賓，皆同。」<span class="shu-ming">孔子世家</span>正作「儐」。<span class="shu-ming">說文</span>：「儐，導也。從人，賓聲。擯，儐或從手。」是「擯」、「儐」一字，或省作「賓」。<span class="shu-ming">史記·廉藺列傳</span>「設九賓於廷」，<span class="shu-ming">漢書·叔孫通傳</span>「大行設九賓」，即九擯也。<span class="shu-ming">周官·司儀</span>云：「凡諸公相爲賓，主國五積，三問，皆三辭，拜受，皆旅擯。主君郊勞，交擯，三辭。及將幣，交擯，三辭，車逆，拜辱。諸公之臣相爲國客，及大夫郊勞，旅擯，三辭。及將幣，旅擯，三辭。」據此，是兩君相見用交擯，故惟主君郊勞及將幣行之。將幣，亦兩君相見也。若五積三問，是主國遣卿大夫爲之，臣與賓君行禮用旅擯。其<span class="shu-ming">聘禮</span>則君待使臣，亦君與臣行禮用旅擯也。交擯者，敵體之禮；旅擯者，君臣相行之禮。旅擯猶觀禮言「傳擯」也，在主曰擯，在賓曰介。鄭注<span class="shu-ming">司儀</span>謂「賓介亦稱擯」者，依經立文叚借之義也。<span class="shu-ming">聘禮</span>云：「卿爲上擯，大夫爲承擯，士爲紹擯。」注云：「紹，繼也，其位相承繼而出也。主君，公也，則擯者五人；侯伯也，則擯者四人；子男也，則擯者三人。」此依<span class="shu-ming">周官·大行人</span>言之。若然，是天子諸侯禮，賓、擯數同也。凌氏廷堪<span class="shu-ming">禮經釋例</span>引敖繼公說：「諸侯禮，賓擯當用三人。猶以諸侯同天子之制爲疑，而先鄭注<span class="shu-ming">司儀</span>謂主擯九人，，後鄭謂七人，則反踰於天子之數，其不然也明矣。至兩君相見交擯之數，先鄭注無明文，後鄭謂亦用九人，其賓、介則交擯、旅擯同用九人。」案：大行人言「介九人」，乃上公朝覲天子之禮，非謂羣侯兩君相見及遣使行聘賓介用九人也。<span class="shu-ming">聘義</span>云:「<span class="shu-ming">聘禮</span>上公七介，候伯五介，子男三介，所以明貴賎也。」然則聘賓至多不過七介，故<span class="shu-ming">禮器</span>云「七介以相見也」。既上公賓介七人，則意主擯如爲上公之國，亦用七人。侯伯之國五人，子男之國三人，擯介皆得相當。而康成謂「交擯各陳九介」，亦非也。先鄭以交擯、旅擯皆傳辭。後鄭以交擯傳辭，旅擯不傳辭，故其注<span class="shu-ming">司儀</span>云：「旅讀爲『鴻臚』之臚，陳之也。」謂陳擯位也。其注<span class="shu-ming">聘禮</span>云：「賓出次直闑西，北面，上擯在闑東閾外，西面。其相去也，公之使者七十步，侯伯之使者五十步，子男之使者三十步。此旅擯耳，不傳命。上介在賓西北，東面，承擯在上擯東南，西面，各自次序而下。末介末擯，旁相去三丈六尺。上擯出請事，進，南面揖賓，俱前。賓至末介，上擯至末擯，亦相去三丈六尺止，揖而請事，還入告于公。」此鄭以旅擯之禮，上擯面賓請事，不須承擯紹擯傳辭，說與先鄭異也。先從叔丹徒君<span class="shu-ming">駢枝</span>曰：「<span class="shu-ming">叔孫通傳</span>：『大行設九賓，臚句傳。』『賓』與『擯』，『臚』與『旅』古今字也。蘇林曰：『上傳語告下爲臚，下告上爲句。』莊周曰：『大儒臚傳。』然則臚擯猶傳擯也。<span class="shu-ming">聘義</span>曰：『介紹而傳命，君子於其所尊，弗敢質，敬之至也。』又曰：『三讓而後傳命，安在其不傳辭哉？』康成讀『旅』爲『鴻臚』之『臚』是矣，而訓爲臚陳，故有『但陳擯位，不傳辭』之說，蓋不然也。」謹案：駢枝說即先鄭義。吳氏廷華<span class="shu-ming">儀禮章句</span>：「謂不傳辭，何必旅擯？愚竊謂旅擯行于國中，上擯往來傳君命，於禮尚不失。若五積三問，及郊勞，君不在行，而上擯輒自詣賓請事，雖以君命辭之許之，然一無往還之節，直情徑行，似非禮所宜。且論語此文有復命事，明是聘賓用旅擯而左右揖，既左右揖，知有傳辭無疑矣。<span class="shu-ming">司儀</span>無『諸侯將幣，交擯，三辭』下云：『車逆拜辱，賓車進，答拜。』注謂『既三辭，主君乘車出大門而迎賓』，是將幣時，主君尚在門內。<span class="shu-ming">曲禮疏</span>謂『諸侯至主國大門外，主人及擯出門相接，行交擯三辭之禮。』是將幣之時，主君已在門外。若然，是主君先乘車出大門外，降車行將幣，交擯三辭，禮竟，復升車向前迎賓也。」其說與鄭小異，以孔疏爲長。孔疏又謂聘禮賓至門外，主君立大門內，不出限行旅賓禮。江氏永圖考聘禮君立大門內，從孔說也。<span class="shu-ming">聘禮</span>云：「公迎賓於大門內。」<span class="shu-ming">聘義</span>云：「君親拜迎於大門之內。」則知旅擯之禮，主君不出門限也。旅擯是君與臣行禮，君不出限，則兩君相見，行交擯禮，君必出限可知。又案：<span class="shu-ming">聘禮</span>「賓至于朝」，謂外朝也，在大門外。鄭注<span class="shu-ming">聘禮</span>說「旅擯相去三丈六尺」，門容二徹參个，旁加各一步。此據<span class="shu-ming">考工記</span>以爲應門也。應門，天子之中門，諸候則曰雉門，其說亦誤。故江氏<span class="shu-ming">擯介傳命圖</span>仍依鄭君朝士注「外朝在大門外」也。此篇紀夫子行事，而考之春秋，夫子仕魯時，無諸侯大夫來聘事。江氏永<span class="shu-ming">圖考</span>謂「聘問之禮，大聘爲聘，使卿；小聘爲問，使大夫。大夫以小聘往來，不書於春秋」。又<span class="shu-ming">羣經補義</span>謂「晏子嘗聘魯，而春秋不書，晏子未爲卿也。孔子爲司寇，亦是大夫，故出聘亦不書」。其說並是。君朝用交擯，臣聘用旅擯，論語此文，專指旅擯。</span>

色勃如也，<span class="jiazhu">〔注〕孔曰：「必變色。」</span>
足躩如也。<span class="jiazhu">〔注〕包曰：「足躩，盤辟貌。」</span>
<span class="jianshu">
正義曰：<span class="shu-ming">北堂書鈔禮儀部七</span>引鄭此注云：「勃，矜莊貌也。」案：<span class="shu-ming">呂覽重言注</span>：「矜，嚴也。」嚴者，敬也。玉藻「色容莊」，注謂「勃如戰色」。<span class="shu-ming">說文</span>兩引「勃如」句，一作「孛」，一作「艴」。汗簡云：「艴見古論語，竊謂『孛』，亦古論異文。作『勃』者，其齊、魯論與！」<span class="shu-ming">說文</span>：「孛，𢍚也。」人色𢍚者，盛也，謂夫子盛氣貌也。<span class="shu-ming">廣雅·釋訓</span>：「勃勃，盛也。」「勃」、「孛」義同。許意與鄭似異實同，蓋許言其形，鄭言其義也。
</span>
<span class="jianshu">〇注：「足躩，盤辟貌。」
	〇正義曰：<span class="shu-ming">說文</span>：「躩，足躩如也。」本此文。包云「盤辟」者，<span class="shu-ming">說文</span>：「般，辟也。象舟之旋，從舟從殳。」殳令舟旋者也。<span class="shu-ming">爾雅·釋言</span>：「般，還也。」<span class="shu-ming">漢書·何武傳</span>：「槃辟雅拜。」「槃」與「般」、「盤」並同。<span class="shu-ming">大射儀</span>「賓辟」注：「辟，逡遁不敢當盛。」即此注意。<span class="shu-ming">書鈔禮儀部七</span>引鄭此注云：「躩如，逡巡貌。」逡巡，亦盤辟之羲。</span>

揖所與立，左右手，衣前後，襜如也。<span class="jiazhu">〔注〕鄭曰：「揖左人，左其手；揖右人，右其手。一俛一仰，衣前後，襜如也。」</span>
<span class="jianshu">
正義曰：皇本「左右」下有」其」字。
</span>
<span class="jianshu">〇注「揖左」至「如也」。
〇正義曰：夫子時爲承擯，左立者是紹擯，右立者是上擯，每一傳辭則宜揖也。<span class="shu-ming">司儀</span>云：「凡行人之儀，不朝不夕，不正其主面，亦不背客。」注：「謂擯相傳辭時也，不正東鄉，不正西鄉，常視賓主之前，卻得兩鄉之而已。」據此，則擯介雖東西平列，而面之所鄉，不能咸正，則自上擯望承擯，稍在後爲東南也。推之紹擯，亦在承擯東南，而承介在上介西北，末介又在承介西北，故<span class="shu-ming">聘禮疏</span>謂「上擯位次宜稍在承擯西，得以轉身望承擯在東南也」。
江氏永<span class="shu-ming">圖考</span>：「擯者，雁行立於東方，西面北上。」是以南北爲左右，東西爲前後。其傳主命達於賓，當左其手，則左臂縮而右臂伸，右者隨之而左。其傳賓命達主，當右其手，右肱短而左肱長，則左者亦緣之而右矣。至傳辭之法，在朝禮則上擯奉主君之命，問賓所以來之意，恐其以他事至，不欲自承以人來詣己也。上擯揖而傳與承擯，承擯復揖而傳與末擯，末擯與末介，東西相直，則向末介揖而傳問之也。
末介揖而傳與承介，承介揖而傳與上介，上介乃傳以告於賓，賓稱己所以來之意，以告於上介，復遞傳以至於上擯，上擯以告於君，君辭不敢當，而命上擯復傳於承擯，遞傳至賓，賓對主君又辭，賓終請不獲辭，是爲三辭，主君乃進車迎賓也。其<span class="shu-ming">聘禮</span>，則上擯述君命請事，遞傳至賓，賓辭遞傳至上擯，上擯述君命辭之，至不獲已，始命紹擯入復於君，而君出迎賓也。當擯者揖時，必俛其首，及揖畢，而仍仰立，故曰「一俯一仰」。揖分左右，故衣之前後，亦與爲轉移也。江氏永<span class="shu-ming">圖考</span>：「衣之前面西，衣之後背東，手之右者既左，則面西者可移之左，而背之負繩乃向棖闑之閒矣。手之左者既右，則背東者可移之右，而裳有後裾，乃向車衡之閒矣。」「襜襜」，動搖之貌。故皇疏引江熙曰：「揖兩手，衣裳襜如動也。」<span class="shu-ming">楚辭九歎</span>「裳襜襜而含風兮」，洪慶善<span class="shu-ming">補注</span>：「襜襜，衣動貌。」</span>

趨進，翼如也。<span class="jiazhu">〔注〕孔曰：「言端好。」</span>
<span class="jianshu">
正義曰：江氏永<span class="shu-ming">羣經補義</span>：「趨進，謂廟中相禮時，非迎賓入門時，入門不謂之進。進者，行步而前。左傳所謂『公孫傁趨進』、『王孫賈趨進』是也。<span class="shu-ming">聘禮</span>云：『納賓，賓入門左，三揖，至于階，三讓，公升二等，賓升西楹西，東面，擯者退中庭，賓致命，公左還，北鄉，擯者進，公當楣再拜。』所謂『趨進』在此時，謂從中庭進至阼階，而釋辭于賓，以相公拜也。所釋之辭云『子以君命在寡君，寡君拜君命之辱』是也。是時急遽，行步必趨，禮不言趨，省文也。」又<span class="shu-ming">鄉黨圖考</span>云：「擯者從中庭進至阼階西，有數十步，不宜紓緩，故必當趨。趨則急遽，或至垂手掉臂，難其容，故特記容。趣進必有辭，辭無常者，不能記；辭有常者，不必記也。」今案：江氏據<span class="shu-ming">聘禮</span>爲說是也。凌氏曙<span class="shu-ming">典故覈</span>：「<span class="shu-ming">公食大夫禮</span>食聘賓也，始賓升，擯者在中庭，釋辭相拜，公退于箱，擯者退，負東塾而立，及公將侑幣，擯者進相幣，是趨進也。」案：此亦見<span class="shu-ming">聘禮</span>，所謂「禮賓」也。竊又意士介覿授幣時，擯者自廟門外進至中庭，亦是趨進，當並數之，義爲備矣。<span class="shu-ming">典故覈</span>又云：「凡趨有二法：一曰徐趨。君之徐趨接武，大夫徐趨繼武，士徐趨中武，其行皆足不離地，舉前曳踵，謂之圈豚行。一曰疾趨。其步不繼武、中武，但身須小折，而頭直手足正。玉藻曰：『疾趨則欲發，而手足無移。』又曰：『端行頤霤如矢，弁行剡剡起履。』此『趨進』是疾趨也。」「翼如」，<span class="shu-ming">說文</span>引作「𧾰如」，此出古論語。
</span>
<span class="jianshu">〇注：「言端好。」
〇正義曰：<span class="shu-ming">爾雅·釋詁</span>：「翼，敬也。」<span class="shu-ming">釋訓</span>：「翼翼，恭也。」恭敬則端正可知。<span class="shu-ming">賈子容經</span>：「趨以微罄之容，飄然翼然，肩狀若流，足如射箭。」</span>

賓退，必復命曰：「賓不顧矣。」<span class="jiazhu">〔注〕鄭曰：「復命，復白君：『賓已去矣。』」</span>
<span class="jianshu">
正義曰：<span class="shu-ming">司儀</span>言聘事云：「出及中門之外，問君，客再拜對，君拜，客辟而對。君問大夫，客對。君勞客，客再拜稽首，君答拜，客趨辟。」<span class="shu-ming">聘禮</span>云：「擯者出請事，賓告事畢，擯者入告公，公出送賓，及大門內。公問君，賓對，公再拜。公問大夫，賓對，公勞賓，賓再拜。送，賓不顧。」注云：「公既拜，客趨辟，君命上擯送賓出，反告，賓不顧，於此，君可以反路寢矣。」下引此文云云。案：<span class="shu-ming">司儀</span>言君送賓「在中門之外」，<span class="shu-ming">聘禮</span>言「在大門內」，是二禮文同。鄭注謂「君命上擯送賓出者，謂出大門外也」。<span class="shu-ming">司儀</span>言諸侯相朝云：「及出，車送，三請三進，再拜；賓三還三辭，告辟。」注云：「三進，請賓就車也。主君每一請，車一進，欲遠送之也。三還三辭，主君一請者，賓亦一還一辭。」考彼文言「辟」是賓退，告辟則上擯之事。主君迎賓於大門外，則送賓亦於大門外，故但有告辟，無命上擯送賓及上擯復命事也。
<span class="shu-ming">說文</span>：「顧，還視也。」<span class="shu-ming">詩·匪風箋</span>：「迴首曰顧。」賓退所以不顧者，不敢當盛，且以示有終也。<span class="shu-ming">公食大夫禮</span>言「禮賓畢，公送于大門內，再拜，賓不顧」。又<span class="shu-ming">聘禮</span>言聘賓問卿面卿及介面卿畢，「賓出，大夫送于外門外，再拜，賓不顧」。鄭注<span class="shu-ming">公食大夫</span>云：「初來揖讓，而退不顧，退禮略也，示難進易退之義。」又<span class="shu-ming">有司徹</span>：「尸出，侑從，主人送于廟門之外，拜，尸不顧。」則凡賓客退皆不顧。凌氏廷堪<span class="shu-ming">禮經釋例</span>：「凡拜送之禮，送者拜，去者不答拜。」歷引鄉飲酒、鄉射、特牲饋食、士冠、士昏、士相見、有司徹及此朝<span class="shu-ming">聘禮</span>爲言，知賓退皆不答拜，不答拜，則亦不顧矣。江氏永<span class="shu-ming">圖考</span>：「鄉黨記復命，若非君有命，何以謂之復命乎？經但言『賓不顧』，無命上擯送賓，及擯者復命之文者，文不具耳。」又云：「<span class="shu-ming">聘禮</span>云『賓請有事于大夫，公禮辭，許』，注謂『上擯送賓出，賓東面而請之，擯者反命因告之』。是復命時有二事：一告賓不顧，一告賓請明日有事于大夫也。當時有無未可知，惟孔子是攝上擯，則召是特召，君命爲尤重矣。」案：孔子本爲承擯，及入廟相禮，出大門送賓，皆是攝上擯。惟公送賓出時，承擯紹擯皆在，如初賓來時之禮，而孔子已攝上擯，則承擯當已別遣人爲之。
</span>
</p>
<p class="em2" id="p4"><a class="gg-link" href="#p4" onclick="return changeColor(this);"></a><span class="yinwen">3</span>
入公門，鞠躬如也，如不容。<span class="jiazhu">〔注〕孔曰：「斂身。」</span>
<span class="jianshu">
正義曰：此及下節言孔子爲聘賓事也。「公門」者，諸侯之外門、中門，即庫門、雉門也。戴氏震<span class="shu-ming">三朝三門考</span>云：「天子之室，有皋門，有應門，有路門；諸侯之室，有庫門，有雉門，有路門。皋門，天子外門；庫門，諸侯外門；應門，天子中門；雉門，諸侯中門。異其名，殊其制，辨等威也。案：<span class="shu-ming">聘禮</span>云：『賓皮弁聘，至于朝。』朝在應門外。又云：『公皮弁迎賓于大門內，大夫納賓，賓入門左。』則賓由外朝至庫門內，復入雉門也。二者皆爲公門。公者，君也。<span class="shu-ming">曲禮</span>『大夫士出入公門』，彼據己國，此稱所聘之國，辭亦同也。」
王氏引之<span class="shu-ming">經義述聞</span>以「入門」爲廟門，云：「公衍字也。<span class="shu-ming">聘禮記</span>：『執圭入門，鞠躬如也。』正與此同。」案：聘記雖雜說孔子行事，其文不必與論語悉同。彼於「執圭」下言「入門」，自指廟門。論語「公門」，則以朝門賅廟門也。且以詩言「公庭萬舞」觀之，廟庭稱公，即此公門爲廟門，奚不可者？而王氏以「公」爲衍字，非也。<span class="shu-ming">書鈔禮儀部七</span>引鄭此注云：「鞠躬，自歙斂之貌也。」案：聘記注引此下文「執圭，鞠躬如也。」<span class="shu-ming">釋文</span>「躬」作「窮」。廣雅·釋訓：「匑𠤊，謹敬也。」王氏念孫疏證引此文說之云：「踧踖鞠躬，皆雙聲以形容之，故皆言如。<span class="shu-ming">史記·韓長孺傳贊</span>：『斯鞠躬君子也。』太史公自序：『務在鞠躬，君子長者。』<span class="shu-ming">漢書·馮奉世傳贊</span>：『鞠躬履方。』顏師古注云：『鞠躬，謹敬貌。』」皆當讀爲鞠窮。盧氏文弨鍾山札記、段氏玉裁<span class="shu-ming">說文</span>注說略同。段又引「魯世家『匑𠤊如畏然』，徐廣云：『見三蒼「謹敬貌也，音穹窮。」則「鞠躬」者，「匑𠤊」之叚借。
孫氏志祖<span class="shu-ming">讀書脞錄</span>：「蓋鞠躬與踧踖一例，若作曲身解，則當云『躬鞠如也』，方與『色勃如也』，『足躩如也』句法合矣。」案：「鞠躬」義爲謹敬。鄭君以爲「歙斂之貌」者，<span class="shu-ming">後漢書·張衡傳注</span>「歙，斂也」，二字訓同，亦謹敬之義。老子云：「歙歙爲天下渾其心。」<span class="shu-ming">釋文</span>引顧注：「歙歙，危懼貌。」義可證。「如不容」者，言謹畏之形，若無所容厠足也。
</span>
<span class="jianshu">〇注：「斂身。」
〇正義曰：注以「鞠」爲「斂」，「躬」爲「身」。<span class="shu-ming">說文</span>云：「𠤄，曲脊也。」「鞠」、「𠤄」音同。王氏念孫<span class="shu-ming">廣雅·疏證</span>謂「孔義與『匑𠤊』同，其說恐未必然」。</span>

立不中門，行不履閾。<span class="jiazhu">〔注〕孔曰：「閾，門限。」</span>
<span class="jianshu">
正義曰：「立」即位也。下文「復其位」，承此言之。<span class="shu-ming">聘禮</span>言「賓及廟門，公揖入，立於中庭，賓立接西塾。」注云：「接，近也。」西塾，在廟門之外，所謂「門側之堂謂之塾」也。賓與主人同至廟門，而君先入以省內事，故賓在門外闑西，近西塾之地，立少俟，此立不知何面？
胡氏培翬正義引蔡說賓是東面。案：雜記：「弔者即位於門西，東面，其介在其東南，西上，西於門」。注：「賓立門外，不當門。」以此例之，知聘賓亦東面。<span class="shu-ming">曲禮</span>云：「爲人子者，立不中門。」可知中門爲尊者之跡，人臣人子，皆當辟之。鄭此注云：「立行不當棖闑之中央。」經言立法，鄭君兼「行」言之者，行謂入門也。玉藻云：「賓入不中門。」蓋擯者自廟門出請賓，賓由所立處稍進身向東，復轉身向北，由闑西入門，是爲入不中門。玉藻云：「公事自闑西。」注謂「聘享」是也。其聘賓私覿，則與臣入君門同。<span class="shu-ming">玉藻</span>云：「私事自闑東。」私事即私覿是也。<span class="shu-ming">曲禮</span>云：「大夫士出入君門，由闑右。」孔疏謂「右在東」。此爲臣入君門法。彼入門由闑東，亦不得中門，以此文例之可知矣。「棖」者，<span class="shu-ming">爾雅·釋宮</span>：「棖謂之楔。」鄭注玉藻云：「棖，楔也。」<span class="shu-ming">丰詩箋</span>云：「棖，門梱上木近邊者。」皇疏云：「門左右兩橽，各豎一木，名之爲棖。棖以御車過，恐觸門也。」「闑」者，<span class="shu-ming">釋宮</span>云：「橜謂之闑。」又云：「樴在地者謂之臬。」鄭注：「即門橜也。」案：「闑」、「臬」字同，以木爲之，置於門中，以爲界別。皇疏云：「門中央有闑，闑以硋門，兩扇之交處也。」曲禮疏亦云：「中央有闑。」是皇、孔謂門止有一闑，而儀禮賈疏謂有二闑，誤矣。
玉藻云：「君入門，介拂闑，大夫中棖與闑之閒，士介拂棖。」注云：「此謂兩君相見也。君入必中門，上介夾闑，大夫介士介雁行於後，示不相沿也。」此說入公門之法，君臣同行一門，亦所謂「公事自闑西」者也。君入中門，臣辟君，故用雁行法。上介拂闑，而鄭云「夾闑」者，謂上介行闑西，與上擯行闑東相夾也。以彼文例之，此孔子爲聘賓入廟門，當亦自闑西，與上介之拂闑相似矣。「履」者，踐也。曲禮云：「大夫士出入君門，不踐閾。」「踐閾」即「履閾」。彼疏云：「所以爾者，一則自高，二則不淨，並爲不敬。」是也。焦氏循惑于賈疏「二闑」之說，遂謂兩闑中閒有閾，兩闑外無閾，以通車行，至掩門，則徹去兩闑與閾，而別設門限。又謂云履云踐，是度越之，非蹴其上。其說雜見所箸禮記補疏、羣經宮室圖、雕苽樓文集中。案：「閾」即門限，不得分爲二門，是一闑，故由門出入，嫌於中門。若有兩闑，則君行兩闑之中，臣行棖、闑之中，判然異路，何至人臣貿然直行，而與君同中門，且至履其閾耶？「履」、「踐」並謂蹴其上，解爲度越，亦無據。此皆焦氏之誤，所當辨正者也。竊謂凡門皆有閾，然門啟時，或去其閾，以通車行，惟廟門不行車，故閾常設而不去。其閾或寬以庳，故行者多至踐履其上，夫子則以不履爲敬也。
</span>
<span class="jianshu">〇注：「閾，門限。」
〇正義曰：<span class="shu-ming">釋宫</span>云：「柣謂之閾。」郭注：「閾，門限。」邵氏晉涵<span class="shu-ming">正義</span>：「柣，<span class="shu-ming">說文</span>作『𣕋』，云：『限也。閾，門𣕋也。』繫傳云：『𣕋所以爲限閡。』閾亦名梱。士冠禮注：『閾，閫也。』曲禮注：『閫，門限也。』」案；<span class="shu-ming">說文</span>「限」下云：「一曰門𣕋也。」然則柣也，閾也，𣕋也，梱也，門限也，五名實一物。但<span class="shu-ming">說文</span>訓「闑」亦爲「閫」，闑者，門中所植之木，與門限別，故鄭注曲禮以「闑」爲門橜，不用許說。</span>

過位，色勃如也，足躩如也，<span class="jiazhu">〔注〕包曰：「過君之空位。」</span>
其言似不足者。

<span class="jianshu">
正義曰：從叔丹徒君<span class="shu-ming">駢枝</span>曰：「過位者，遇主君之位，廟門之內，中庭之位也。主君先入門右，即中庭之位俟賓，賓後入門左，及中庭，乃與主君並行，故以過位爲節。而色勃如，足躩如，事彌至，容彌蹙也。」鄭此注云：「過位，謂入門右北面君揖之位。」王氏正義引胡縉曰：「<span class="shu-ming">聘禮</span>『賓入門左，介皆入門左，北面西上，三揖，至於階』。注：『君與賓也，入門將曲揖，既曲，北面揖。』此即論語注所云『北面君揖之位』也。中庭，據鄭注昏禮及賈疏所釋，則中庭，南北之中也。三分庭一，在北設碑，是<span class="shu-ming">聘禮</span>所云『公揖入立於中庭』者，其位在碑南，當庭之中。行聘之時，公入門而右，賓入門而左，則鄭注『過位』所云『入門右』者，據君言之。賓入門左，北面西上，既曲，則賓主俱北面揖，當碑又揖。揖時賓在左，君位在中庭之右，由是三讓升階，則過君所立之位，故云『入門右北面君揖之位』也。<span class="shu-ming">聘禮</span>君行一，臣行二，賓主三揖時，君位在右而居前，賓在左而稍退居後，故揖之後，必過君揖之位也。」今案：胡說即本駢枝而義加詳，但引申鄭注則未然。蓋統鄭注全觀之，知以爲臣朝君也。其曰「入門右」者，謂入雉門之右，所謂「大夫士出入君門由闑右」者也。由是北面行至治朝之廷，君視朝，揖羣臣畢，退適路寢，臣適私朝治事。若有政事當議者，君命臣隨至路寢之庭，或升路寢之堂議之。其由治朝入路門，過君治朝揖羣臣之位，故曰「君揖之位」。此則鄭義在朝非在廟，在己國朝君，非在他國行聘也。必知鄭說不然者，鄉黨言禮，雖不盡爲周禮所有，然若此節及下「執圭」節，皆見聘記，尚不足爲據耶？鄭注聘記引論語此文，而注論語不據聘記者，鄭注論語在前，所謂「人閒行已久」，不復追改矣。「過位」所以有言者，駢枝云「有揖讓之禮，即有應對之辭」是也。
</span>
<span class="jianshu">〇注：「過君之空位。」
〇正義曰：君退適路寢，則治朝之位虛，故曰「空位」。此鄭注所本。</span>

攝齊升堂，鞠躬如也，屏氣似不息者。<span class="jiazhu">〔注〕孔曰：皆重慎也。衣下曰齊。攝齊者，摳衣也。</span>
<span class="jianshu">
正義曰：<span class="shu-ming">駢枝</span>云：「攝，斂也，整也。舉足登階，齊易發揚，故以收斂整飭爲難。<span class="shu-ming">士冠禮</span>『攝酒』注云：『攝猶整也。』<span class="shu-ming">襄十四年傳</span>：『書於伐秦，攝也。』注云：『能自攝整。』既醉：『朋友攸攝。』正義云：『攝者收斂之言。』」又引「<span class="shu-ming">戰國策</span>：『攝衽抱几。』<span class="shu-ming">弟子職</span>：『攝衣共盥。』<span class="shu-ming">管晏列傳</span>：『晏子懼然，攝衣冠。』皆『攝』訓『整』之證」。謹案：賓執圭升堂，此時衣之下齊整齊，故曰「攝齊」，猶上節言「衣前後襜如」者，皆是自然合禮，不假手爲更動也。「齊」與「𪗋」同。<span class="shu-ming">漢書·朱雲傳</span>、唐貞觀中<span class="shu-ming">孔子廟堂碑</span>俱引作「𪗋」，用正字也。「升堂」者，升，登也。諸侯堂高七尺，見<span class="shu-ming">禮器</span>。<span class="shu-ming">聘禮</span>言「賓至于階，三讓，公升二等，賓升西楹西，東面」，是賓升階，後君一等。曲禮云：「主人與客讓登，主人先登，客從之，拾級聚足，連步以上。上於東階，則先右足，上於西階，則先左足。」注云：「拾當爲涉。級，等也。涉等聚足，謂前足躡一等，後足從之併。連步以上，重蹉跌也。連步，謂足相隨不相過也。」曲禮此文，是賓主升階法，此聘賓禮亦當同。若急趨君命，則有越等，謂之栗階。燕禮記云：「凡公所辭皆栗階。」又云：「栗階不過二等。」注云：「左右各一發而升堂。」則與聚足連步之禮異矣。「屏氣」者，<span class="shu-ming">說文</span>：「屏，蔽也。」<span class="shu-ming">廣雅·釋詁</span>：「屏，藏也。摒，除也。」義皆相近。<span class="shu-ming">說文</span>：「息，喘也。從心從自，自亦聲。」案：「自」即鼻也。夫子屏攝其氣，若呼吸俱泯者，蓋氣容宜肅也。<span class="shu-ming">士相見禮疏</span>引論語鄉黨云：「孔子與君圖事於庭，圖事於堂。」說者以爲約鄭注之文，愚輒憶他書引此文，亦以爲鄭注也。「圖事於庭」，庭即路寢之庭，疑鄭此文釋「其言似不足」之義。「圖事於堂」，則此「升堂」是也。<span class="shu-ming">書鈔禮儀部七</span>引鄭注云：「屏氣自靜，以俟君言也。」俟君言，謂所圖事之言，此則鄭義以爲常朝也。陳氏壽祺<span class="shu-ming">左海經辨</span>謂「鄭云圖事，即是謀聘」，似是臆測。
</span>
<span class="jianshu">〇注「衣下」至「衣也」。
〇正義曰：曲禮：「兩手摳衣，去齊尺。」注云：「齊，裳下緝也。」「裳下」即此注「衣下」，衣、裳得通稱也。<span class="shu-ming">說文</span>：「攝，引持也。摳，繑也。一曰摳衣。」段注疑「繑」爲「矯」字之譌。矯者，舉也。即席摳衣，下去地尺，若此「摳衣」，當相似矣。<span class="shu-ming">駢枝</span>斥此注云：「拾級聚足，連步以上，自不致有傾跌失容之患，不必摳衣也。摳謂之攐，攐謂之揭，揭謂之撅。子事父母，不涉不撅，侍坐於君子，暑毋褰裳，避不敬也，獨奈何升堂見君，而反以摳衣爲敬乎？此可知其不然也。」</span>

出，降一等，逞顏色；怡怡如也。<span class="jiazhu">〔注〕孔曰：「先屏氣，下階舒氣，故怡怡如也。」</span>
沒階；趨進，翼如也。<span class="jiazhu">〔注〕孔曰：「沒，盡也。下盡階。」</span>
復其位，踧踖如也。<span class="jiazhu">〔注〕孔曰：「來時所過位。」</span>
<span class="jianshu">
正義曰：「出」者，<span class="shu-ming">聘禮</span>云：「賓降介逆出，賓出。」謂賓出廟門，仍接於西塾也。駢枝云：「聘享每訖，即出廟門以俟命，『出』字爲下文之目。」「等」者，階之級也。曲禮「拾級」，注「級，等也」是也。士冠禮「降三等」注云：「下至地。」疏引賈、馬說：「天子堂九尺，階九等；諸侯堂七尺，階七等；大夫堂五尺，階五等；士堂三尺，階三等。」胡氏培翬正義引程瑤田云：「階三等者，連堂廉而言。若除堂廉言，則九尺之堂，其階止八等，七尺者六等，五尺者四等，三尺者二等也。所謂『盡等不升堂』者，當是盡其廉下之等，而不踐廉以升堂也。」張惠言云：「降三等而下至地，則凡階，上等即堂廉也。<span class="shu-ming">公食大夫禮</span>食賓，『受醬湆等，皆自阼階降堂受。』注云：『降堂，謂止階上。』則堂廉上也。士昏禮廟見，『婦降堂取笲菜』，注：『降堂，階上也。』婦人無降階之事，則在堂廉上又可知。蓋堂之界，以庪爲限，庪以前即爲階，自堂而出至階廉，即爲降堂。階一等，乃爲降階。在階之上等，接簷下，爲盡階不升堂。」今案：程氏、張氏義同。胡君以其說爲然。胡又云：「賓降一等，在二等之上。」則此文「出降一等」之義也。「怡怡」者，<span class="shu-ming">爾雅·釋詁</span>：「怡怡，樂也。」<span class="shu-ming">說文</span>：「怡，和也。」「樂」、「和」義同。「沒階」者，謂降西階盡等，下至地也。<span class="shu-ming">說文</span>：「階，陛也。」詩瞻卬箋：「階，所由上下也。」洪氏頤煊<span class="shu-ming">禮經宮室答問</span>：「鄉射禮：『賓降，立于西階西，當西序。』又云：『賓降立于階西，當序。』西階在西序之東，東階當在東序之西。<span class="shu-ming">聘禮</span>：『賓升西楹西，東面，公當楣再拜，賓三退，負序。』西楹西已當階，又三退，然後負序，則階必當楹、序之中。階上北直房戶，其兩階相去亦東西四筵之地。」<span class="shu-ming">釋文</span>云：「沒階趨，一本作『沒階趨進』，誤。」臧氏琳<span class="shu-ming">經義雜記</span>：「<span class="shu-ming">史記·世家</span>作『沒階趨進』，<span class="shu-ming">聘禮注</span>引論語同。曲禮、士相見禮疏引並有『進』字。『趨進』者，趨前之謂也。舊有此字，非誤。」「復其位」者，駢枝云：「復聘賓之位，廟門之外，接西塾之位也。」謹案：此節自「入公門」至「私覿」，皆說聘問之事。而分言者，一記所歷門位堂階之容，一記執圭之容也。<span class="shu-ming">聘禮</span>記：「賓入門皇，升堂讓，將授志趨。下階，發氣怡焉，再三舉足，又趨，及門正焉。」注云：「皇，自莊盛也。讓，謂舉手平衡也。志猶念也。念趨，謂審行步也。孔子之執圭，鞠躬如也」云云。「再三舉足，自安定乃復趨也。孔子之升堂，鞠躬如也」云云。又注「及門正焉」句云：「容色復故，此皆心變見於威儀。」是此節爲<span class="shu-ming">聘禮</span>，明明載之記中，而鄭君即以論語文釋之，惜其先注論語時，未能據之也。古義湮晦，至駢枝而始明。同時凌氏廷堪<span class="shu-ming">禮經釋例</span>、王氏引之<span class="shu-ming">經義述聞</span>並稱其精審，厥後胡縉亦略本之，此可無疑者矣。鄭君及包、孔注，皆以此節爲趨朝。然上節言「朝」及「君在」，已說趨朝之事，不應中隔以爲擯，而復言趨朝也。陳氏壽祺<span class="shu-ming">左海經辨</span>據鄭注「圖事于庭、於堂」之言，謂「是孔子於己國與君謀聘」，則與平時議政事何異？且孔子在本國圖事，與聘記言「賓入門升堂」亦不合，則知陳說非也。宋氏翔鳳<span class="shu-ming">發微</span>以爲擯禮，不知擯者本不升堂，且上節已言「趨進」，此不必復記矣。說既多岐，而其中門位、堂階，又人自爲義，今皆刊落，不欲繁溷學者耳目焉。
</span>
<span class="jianshu">〇注「先屏」至「如也」。
〇正義曰：上文言「屏息」，息即氣也。顏色是氣之見於外者，故注明之。聘記云：「下階，發氣怡焉。」注：「發氣，舍息也。」「舍」與「舒」音同，「舒」與「逞」義同。方言：「逞，解也，快也。」<span class="shu-ming">說文</span>：「逞，通也。」義俱相近。「下階」者，釋言云「降下也」。
</span>
</p>
<p class="em2" id="p5"><a class="gg-link" href="#p5" onclick="return changeColor(this);"></a><span class="yinwen">4</span>
執圭，鞠躬如也，如不勝。<span class="jiazhu">〔注〕包曰：「爲君使聘問鄰國，執持君之圭。鞠躬者，謹慎之至。」</span>
<span class="jianshu">
正義曰：<span class="shu-ming">說文</span>：「圭，瑞玉也，上圜下方。」古文「圭」作「珪」。又云「剡上爲圭」。<span class="shu-ming">白虎通·文質篇</span>：「珪以爲信者何？珪者，兌上，象物始生，見於上也。萬物之始，莫不白潔，珪之爲言潔也。上兌，陽也；下方，陰也。」「上兌」即剡上，亦即上圜。凡諸圭形，當略相同。<span class="shu-ming">周官·大宗伯</span>：「王執鎮圭。」又云：「公執桓圭，侯執信圭，伯執躬圭，子執穀壁，男執蒲璧。」注云：「桓圭，蓋亦以桓爲瑑飾，長九寸。信當爲身，身圭、躬圭，蓋皆象以人形爲瑑飾，圭皆長七寸。穀、蒲二玉，蓋或以穀爲飾，或以蒲爲瑑飾，壁皆徑五寸。」案：此即瑞圭也。<span class="shu-ming">考工·玉人</span>謂之「命圭」。諸侯朝天子，及諸侯相朝，並執之。若使人聘於天子，及諸侯交相聘，則用瑑圭。<span class="shu-ming">典瑞</span>云：「瑑圭璋璧琮，以頫聘。」注「鄭司農云：『瑑有圻鄂瑑起。』」又<span class="shu-ming">考工記</span>「瑑圭璋八寸，壁琮八寸，以頫聘。」注云：「瑑，文飾也。」疏云：「此謂上公之臣，執以頫聘，享用璧琮於天子及后也。若兩諸侯自相聘，亦執之。侯伯之臣，宜六寸。子男之臣，宜四寸。凡諸侯之臣頫聘，不得執君之桓圭、信圭之等，直瑑爲文飾也。」案：<span class="shu-ming">說文</span>：「瑑，圭壁上起兆瑑也。從玉，篆省聲。」上起兆瑑，即先鄭「瑑起」之義。「兆」、「垗」一字。「圻」如「封圻」之圻，所以界別內外也。李賢<span class="shu-ming">後漢·明帝紀注</span>：「圻岸，圻堮也。」「堮」、「鄂」字同，當謂刻圭凸起以爲飾也。康成謂六瑞亦是瑑飾，但不爲桓、躬等之文，此康成存疑，故屢加蓋詞以箸之。惠氏士奇<span class="shu-ming">禮說</span>：「瑑者，頫問之圭璧，六瑞則不瑑也，故曰『大圭不瑑，美其質也』。康成依漢禮而言，遂謂六瑞皆瑑。如其說，則與頫聘之圭何以異乎？說者又謂頫聘之圭壁，有圻鄂瑑起，無桓、信、躬、穀、蒲之文也，不知桓、信、躬、穀、蒲，乃玉之形體與其彩，非瑑飾之文。故曰『和氏之璧，不飾以五彩；隨侯之珠，不飾以銀黃。其質至美，物不足以飾之』。六瑞無瑑飾者以此，山海經：『圭璧十五，五彩惠之。』惠猶飾也。祀山川，造賓客，皆曰素功。素功者，設色之工。畫繢之事，是爲瑑書之八體，大篆小篆，亦以此取名焉。說者謂素功無飾，其不然乎？」案：惠說是也。<span class="shu-ming">聘禮</span>言「賓及廟門，公揖入，立于中庭，賓立接西塾。擯者出請命，賈人東面坐啟櫝取圭，垂繅不起，而授上介。上介不襲，執圭，屈繅，授賓，賓襲，執圭。擯者入告，出辭玉，納賓。賓入門左，三揖，至于階，三讓，公升二等。賓升西楹西，東面。賓致命，公側襲，受玉於中堂與東楹之閒，賓降，公側受宰玉」。此行聘時，賓執圭以致君命也。<span class="shu-ming">曲禮</span>云：「執天子之器則上衡，國君則平衡。」衡者，衡於心也。此執圭亦當平衡，故鄭解聘記「升堂讓」云：「謂舉手平衡也。」是也。聘記云：「上介執圭，如重，授賓。賓入門皇，升堂讓，將授志趨，授如爭承，下如送，君還而後退。」又云：「執圭入門，鞠躬焉，如恐失之。皇且行，入門主敬，升堂主慎。」注以爲記執圭異說，此與論語文悉合。作記者采孔子事入之。鄭云「異說」者，謂記者非一人也。<span class="shu-ming">書鈔·禮儀部</span>七引鄭此注云：「如不勝者，敬之至也。」案：<span class="shu-ming">曲禮</span>云：「凡執主器，執輕如不克。」注云：「重慎也。」「重慎」即敬義，
</span>
<span class="jianshu">〇注：「爲君使聘問鄰國，執持君之圭。」
〇正義曰：「聘」亦訓問，見<span class="shu-ming">詩·采薇傳</span>及鄭君禮注。<span class="shu-ming">曲禮</span>云「諸侯使大夫問於諸侯曰聘」是也。大行人云：「諸侯之邦交，歲相問也，殷相聘也，世相朝也。」注云：「小聘曰問。殷，中也。久無事，又於殷朝者及而相聘也。父死子立曰世。凡君即位，大國朝焉，小國聘焉。」案：聘問不異圭，故注兼舉之。<span class="shu-ming">書鈔·禮儀部</span>七引鄭此注云：「執圭謂以君命聘於鄰國。」與包義同。云「執持君之圭」者，凡瑑圭璋璧琮，皆是君物，故使者受圭於朝，及聘畢返國，致玉於君，並見<span class="shu-ming">聘禮</span>。解者誤會此注「君圭」之文，或以命圭當之，非也。</span>

上如揖，下如授。勃如戰色，足蹜蹜如有循。<span class="jiazhu">〔注〕鄭曰：「上如揖，授玉宜敬；下如授，不敢忘禮。戰色，敬也。足蹜蹜如有循，舉前曳踵行。」</span>
<span class="jianshu">
正義曰：「蹜蹜」，玉藻作「縮縮」，<span class="shu-ming">說文</span>無「蹜」字，「縮」下云：「一曰蹴也。」「蹴」與「蹙」一字。詩：「蹙蹙靡所騁。」鄭箋：「縮小之貌。」縮小亦不敢自肆意。
</span>
<span class="jianshu">〇注「上如」至「踵行」。
〇正義曰：「授玉」謂賓升堂東面授玉也。授玉爲上者，<span class="shu-ming">後漢書·河間孝王開傳</span>：「上案其罪。」注：「上，奏上也。」又<span class="shu-ming">禮記·郊特牲</span>「尚用氣」，注：「尚謂先薦之。」<span class="shu-ming">史記·絳侯周勃世家</span>「太子勝之尚之」，集解引韋昭曰：「尚，奉也。」「尚」與「上」同。臣授玉於君，亦是奉上之。<span class="shu-ming">聘禮記</span>「授如爭承」，彼文之「授」，即此文所云「上」也。「爭承」者，言趨而授玉，其禮宜速，與此言「如揖」各具一義。江氏永<span class="shu-ming">圖考</span>曰：「古之揖，如今人與人相拱手，有高、平、下之別。孔子執圭上如揖，與天揖推手小舉者相似，此不過平衡也。」云「不敢忘禮」者，是解「下」謂下堂雖已授玉，不敢忘禮，猶如授時也。<span class="shu-ming">聘記</span>云「下如送」，送當謂送物與人，與此言「授」同也。鄭注輯本「不敢忘禮」句下，更云：「魯讀下爲趨，今從古。」案：「下」字古音如戶，與「趨」音近，故魯論作「趨」。鄭以趨而授玉不煩言「如」，故從古作「下」。錢氏坫<span class="shu-ming">後錄</span>謂「如、而古通」。「上如揖」，即賓入門後，三揖至于階之事。「趨而授玉」，即<span class="shu-ming">聘記</span>所謂「志趨」，從魯論爲說，與下兩「如」字別自爲義，非也。<span class="shu-ming">書鈔·禮儀</span>七引此注云：「勃如戰色，恐辱君命也。」是注佚文，當在「敬也」句下。「敬」與「儆」同，慎懼之義。「恐辱君命」者，懼有失隊，遺君羞辱也。「舉前曳踵行」者，<span class="shu-ming">說文</span>：「循，順行也。」兩足不能分步，則趾踵相接，順遞而行，故舉前足，則曳後踵隨之。<span class="shu-ming">曲禮</span>云：「執主器，操圭璧，則尚左手，行不舉足，車輪曳踵。」注云：「行不舉足，重慎也。車輪，謂行不絕地也。」疏云：「踵，腳後也。若執器行時，則不得舉足，但起前拽後，使踵如車輪曳地而行，故云車輪曳踵。」又<span class="shu-ming">玉藻</span>：「執龜玉，舉前曳踵，縮縮如也。」注云：「著徐趨之事。」又「圈豚行，不舉足，齊如流」，注云：「圈，轉也。豚之言若有所循。不舉足曳踵，則衣之齊如水之流矣。孔子執圭則然，此徐趨也。案：舉前足，曳後踵，則後足不舉，故云「行不舉足」。其踵趾相接，旋轉如圈，故爲圈豚，言其圈而循行也。<span class="shu-ming">聘記</span>云：「將授志趨。」注云：「志猶念也。謂審行步也。孔子之執圭」云云。鄭以「志趨」即「徐趨」，故引「執圭」全節，而以「足蹜蹜如有循」爲「志趨」之證，與<span class="shu-ming">玉藻注</span>所云「徐趨」義合。<span class="shu-ming">玉藻</span>言「徐趨」之法，「君與尸行接武」，謂蹈半跡得三尺也；「大夫繼武」，謂跡相及也；「士中武」，謂跡閒容跡也。是皆圈豚行也。夫子大夫，當用繼武，故舉前曳踵行，即是跡相及也。推鄭君<span class="shu-ming">玉藻</span>及<span class="shu-ming">聘記注</span>義，是足蹜蹜如有循在授玉之時，蓋授玉當徐趨也。所以用徐趨者，以君行一，臣行二，故<span class="shu-ming">聘記</span>言「授如爭承」，即此義也。賈氏<span class="shu-ming">聘記疏</span>解「足縮縮」爲廟門內執玉行步之容。江氏永<span class="shu-ming">圖考</span>、王氏鎏<span class="shu-ming">正義</span>並從其說，非鄭君之旨。<span class="shu-ming">士相見禮</span>：「凡執幣者不趨，執玉者則惟舒武，舉前曳踵。」注云：「不趨者，主慎也。惟舒者，重玉器，尤慎也。」此則執玉常度，與授玉時用徐趨不同。蓋舉前曳踵，一爲舒武，一爲徐趨，名同而法異也。</span>

享禮，有容色。<span class="jiazhu">〔注〕鄭曰：「享，獻也。<span class="shu-ming">聘禮</span>：既聘而享，用圭璧，有庭實。」</span>
<span class="jianshu">
正義曰：<span class="shu-ming">聘記</span>云：「及享，發氣焉盈容。」注云：「發氣，舍氣也。孔子之於享禮有容色。」案：「舍」與「舒」同，謂顏色舒解。江氏永<span class="shu-ming">圖考</span>：「聘執圭，享執璧，嚴與和微異。享禮有容色，正對『勃如戰色』，謂身容、手容、足容如初，惟發氣盈容，不若初之變色耳。」夫圭獻其德，璧獻其情；圭以申信，璧以交歡。聘使之將入也，主君有辭玉之禮。辭者，不敢當禮之盛也。至於享，則擯者請事而不辭。<span class="shu-ming">聘禮</span>之入門也，使者有襲衣之儀。襲者，以其玉所藉也。至於享，則賓主皆裼而不襲。書曰：「享多儀，儀不及物。」言乎盡物者，貴盡志也，於是有容色云爾。案：聘君後以璋聘夫人，享君後以琮享夫人，其禮與聘享君略同。
</span>
<span class="jianshu">〇注「享獻」至「庭實」。
〇正義曰：「享獻」，釋詁文。<span class="shu-ming">說文</span>作「亯」，云：「獻也，從高省，曰象進孰物形。」<span class="shu-ming">周官·玉府注</span>：「古者致物於人，尊之則曰獻。」何休<span class="shu-ming">公羊·隱五年注</span>：「獻者，下奉上之辭。」<span class="shu-ming">聘禮</span>言：「聘畢賓出，公裼，降立，擯者出請，賓裼，奉束帛加璧享。擯者入告，出許。」是<span class="shu-ming">聘禮</span>既聘而享也。<span class="shu-ming">覲禮</span>「四享」，是諸侯見天子之禮。鄭注以「四享」爲「三享」，而使人於諸侯但用一享，禮之殺也。<span class="shu-ming">聘記</span>諸侯相朝，公、侯、伯皆以璧帛享君，琮錦享夫人。子、男則降用琥以繡，璜以黼，皆不用圭。此注「用圭壁」，兼「圭」言之者，鄭以上公及二王後，享天子用圭，見小行人注。是圭亦享禮所用，鄭君廣言之也。「庭實」者，賓於庭也。<span class="shu-ming">聘記</span>云：「凡庭實，隨入，左先。」注云：「隨入，不並行也。」又<span class="shu-ming">覲禮</span>言：「庭實，奉束帛，匹馬卓上，九馬隨之，中庭西上，奠幣，再拜稽首。」是諸侯享天子亦有庭實也。<span class="shu-ming">書鈔·禮儀部</span>七引鄭此注云：「皮馬相閒也。」此句當在「有庭實」下。<span class="shu-ming">聘禮</span>云：「庭實，皮則攝之，毛在內，內攝之，入設也。」注云：「皮，虎豹之皮。攝之者，右手並執前足，左手並執後足。毛在內，不欲文之豫見也。內攝之者，兩手相鄉也。入設，亦參分庭一，在南。言『則』者，或以馬也。」又云：「凡庭實，皮馬相閒可也。」注云：「閒猶代也。土物有宜，君子不以所無爲禮。畜獸同類，可以相代。」疏云：「當國有馬而無虎豹皮，則用馬。或以虎豹皮，並有馬，則以皮爲主，而用皮也。」此相閒之義也。<span class="shu-ming">聘禮</span>言設庭實云：「賓入門左，揖讓如初，升致命，張皮，公再拜受幣。士受皮者，自後右客，賓出當之，坐攝之，公側受宰幣皮，如入右首而東。」「張」者，釋外足見文也。「自後右客」者，從東方來，由客後西，居其左受皮也。「坐攝之」者，象受於賓也。「如入右首而東」者，如入左在前皮右首者，變於生也。皆鄭注說也。</span>

私覿，愉偷如也。<span class="jiazhu">〔注〕鄭曰：「覿，見也。既享，乃以私禮見。愉愉，顏色和。」</span>
<span class="jianshu">
正義曰：<span class="shu-ming">郊特牲</span>云：「朝覲，大夫之私覿，非禮也。大夫執圭而使，所以申信也。不敢私覿，所以致敬也。而庭實私覿，何爲乎諸侯之庭？爲人臣者無外交，不敢貳君也。」案：此周時儒者議禮之言，先言「朝覲」，後言「大夫執圭而使」，謂<span class="shu-ming">聘禮</span>則以朝聘之私覿皆爲非禮。鄭注云：「其君親來，其臣不敢私見于主國君也。以君命聘，則有私見。」是鄭據周禮，以臣聘得行私覿，未爲失禮也。
</span>
<span class="jianshu">〇注「覿見」至「色和」。
〇正義曰：「覿，見」，釋詁文。<span class="shu-ming">荀子·大略</span>云：「私覿，私見也。」<span class="shu-ming">說文</span>無「覿」字，而「愉」下引論語作「私覿」。其訓「見」者，作「儥」意，許以「儥」即「覿」矣。據<span class="shu-ming">聘禮</span>言聘享畢「賓奉束錦以請覿，擯者入告，出辭，請醴賓，賓禮辭聽命」。及醴賓畢，復請覿，是既享後仍有醴賓一節。論語無文，略之也。私覿，爲以私禮見者。聘享皆邦交之事，臣爲君行禮，同於爲賓。此則臣於君行禮，非公家之事，故稱私也。<span class="shu-ming">玉藻</span>云「公事自闑西」，「公事」謂聘享；「私事自闑東」，「私事」謂私覿是也。<span class="shu-ming">書鈔·禮儀部</span>七引鄭此注云：「用束帛乘馬者也。」此佚文當在「乃以私禮見」下。<span class="shu-ming">聘禮</span>云：「賓覿，奉束錦，總乘馬，二人贊，入門右，北面奠幣，再拜稽首。擯者辭，賓出，擯者坐取幣出，有司二人牽馬以從，出門，西面于東塾南。擯者請受，賓禮辭聽命，牽馬右之，入設。賓奉幣入門左，介皆入門左，西上。公揖讓如初。升，公北面再拜，賓三退，反還負序，振幣，當東楹，北面。士受馬者自前還牽者後，適其右，受。牽馬者自前西，乃出，賓降，階東拜送，君辭，拜也，君降一等辭。擯者曰：『寡君從子。』雖將拜，起也。栗階升，公西鄉，賓階上再拜稽首。公少退，賓降，出，公側受宰幣，馬出。」此實請覿之禮，有束帛乘馬也。束帛即束錦。鄭注<span class="shu-ming">士冠禮</span>云：「束帛，十端也。十端一束，故言束也。」乘馬者，四馬。<span class="shu-ming">聘禮</span>言「二人贊」，即扣馬者也。賓覿後，大夫介、士介亦有私覿，禮略同。<span class="shu-ming">夏官·校人</span>云：「凡國之使者，共其幣馬。」注云：「使者所用私覿。」彼謂天子使人於諸侯，得行私覿。私覿之馬，校人供之，則諸侯聘賓私覿所用之幣，宜亦君爲供之。<span class="shu-ming">聘禮</span>云：「有司展羣幣以告。」注云：「羣幣，私覿及大夫者。有司，載幣者，自展自告。」告者，告之於君，明羣幣亦君供之矣。「愉愉顏色和」者，<span class="shu-ming">爾雅·釋詁</span>：「愉，樂也。」<span class="shu-ming">聘記</span>：「私覿，愉愉焉。」彼注云：「容貌和敬。」與此注互證。<span class="shu-ming">說文</span>：「愉，薄也。」引此文。許意以「愉」爲「媮薄」字，其引<span class="shu-ming">論語</span>乃別義，<span class="shu-ming">說文</span>此例甚多。段注疑爲薄樂，非是。</span>
</p>
</div></body></html>

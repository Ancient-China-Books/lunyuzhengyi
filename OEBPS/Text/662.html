<?xml version='1.0' encoding='utf-8'?><html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">卷三・八佾第三（上）</title></head><body><div id="text">
<p id="online_toc_0"><a class="gg-link" href="#online_toc_0"></a>論語正義卷三</p>
<div class="section" id="title-0"><h2>八佾第三（上）</h2></div>
<p id="online_toc_1"><a class="gg-link" href="#online_toc_1"></a>集解</p>
<p id="online_toc_2"><a class="gg-link" href="#online_toc_2"></a>凡二十六章。</p>
<p class="jianshu" id="online_toc_3"><a class="gg-link" href="#online_toc_3"></a>正義曰：《漢石經》同，「二十」作「廿」。</p>
<div class="fenduan"><span class="zhengwen">孔子謂季氏，「八佾舞於庭，是可忍也，孰不可忍也？」<span class="jiazhu">〔注〕馬曰：「孰，誰也。佾，列也。天子八佾，諸侯六，卿大夫四，士二。八人爲列，八八六十四人。魯以周公故受王者禮樂，有八佾之舞。季桓子僭於其家廟舞之，故孔子譏之。」</span> </span>
<p class="jianshu" id="online_toc_4"><a class="gg-link" href="#online_toc_4"></a>正義曰：《廣雅·釋詁》：「謂，說也。」言說季氏此事也。下篇「子謂公冶長」、「子謂南容」並同。「氏」者，《五經異義》云：「所以別子孫之所出，心氏或以官，或以邑，或以王父字。」魯季孫得氏，自文子始，以文子爲季友孫也。此文「季氏」，及下篇「季氏旅於泰山」，「季氏富於周公」，「季氏將伐顓臾」，俱不名者，內大夫且尊者宜諱之也。《說文》：「𦨅，樂也，兩足相背。」今隸變作「舞」。兩足相背，則舞者所立象。舊說舞有文武，文舞用羽籥，謂之羽舞；亦名籥舞；武舞用干戚，謂之干舞，又名萬舞。宗廟之祭，樂成告備，然後興舞。周以武功得天下，故武先於文。《春秋》書「有事于太廟，萬入去籥」。言萬入在先，籥未入，故去之。《左·昭二十五年傳》載此事云：「禘于襄公，萬者二人，其衆萬于季氏。」「二人」，吳仁傑《兩漢刊誤補遺》謂當作「二八」。舉萬以該羽籥，正以武先文也。《白虎通·禮樂篇》：「歌者在堂上，舞者在堂下何？歌者象德，舞者象功，君子上德而下功。」案：「堂下」即庭。王逸《楚辭》「思古」注：「堂下謂之庭」是也。《淮南繆稱訓》：「禹執干戚，舞於兩階之間。」言兩階之間，則舊說謂武舞在西階，文舞在東階，非矣。云「是可忍」者，是，此也。《說文》：「忍，能也。」《廣雅釋言》：「忍，耐也。」能與耐同。當時君臣不能以禮禁止，而遂安然忍之，所謂魯以相忍爲國者也。管氏同《四書紀聞》：「當其萬也，臧孫曰：『是之謂不能庸先君之廟。』大夫遂怨平子，君臣謀之，而乾侯之難作矣。夫昭公欲逐意如，誠可謂輕舉而得禍，而其臣臧郈等之勸以逐者，皆爲私也。然而季氏之惡，豈復可忍乎？謂昭公制之不得其道則可，謂季氏之惡可忍而不誅，則亂臣賊子無一而非可忍之人矣。而觀左氏及公羊，則當時之人，率以意如爲可忍，故孔子特發此言，寬弱主，罪逆臣，而深警當時之瞶瞶者。」案：管說是也。《後漢荀爽》對策及魏高貴鄉公、文欽、晉元帝、盧諶、庾亮等，凡聲罪致討，皆用此文說之，其意皆與紀聞同合。</p>
<p class="jianshu" id="online_toc_5"><a class="gg-link" href="#online_toc_5"></a>○注：「孰誰」至「譏之」。 ○正義曰：「孰誰」，《釋詁》文。「佾列」者，佾，從人從䏌。䏌當是排列之象。《春秋繁露·三代改制篇》：「主天法商制儛溢員，主天法夏儛溢方，主天法質儛溢橢，主天法文儛溢衡。」《漢書·禮樂志郊祀歌》亦作「溢」，則「溢」、「佾」通也。《左·隱五年傳》：「考仲子之宮，將萬焉。公問羽數於衆仲，衆仲對曰：『天子用八，諸侯用六，大夫四，士二。夫舞所以節八音而行八風也。故自八以下。』公從之。」《公羊》《穀梁傳》並謂天子八佾，諸公六佾，諸侯四佾。魯侯國，用六佾爲僭。《穀梁》又引《尸子》說：「天子諸侯皆八佾，魯用六羽爲厲樂。」厲者，減也。此禮家異說。服虔《左傳解誼》云：「天子八八，諸侯六八，大夫四八，士二八。」與馬此注同。八八爲六十四人，六八爲四十八人，四八爲三十二人，二八爲十六人。《白虎通·禮樂》、高誘《淮南齊俗訓注》並云六六爲行列，杜預注《左傳》又謂六佾三十六人，四佾十六人，二佾四人。《宋書樂志》載傅隆議，議杜氏謂舞所以節八音，八音克諧，然後成樂，故必以八人爲列。自天子至士，降殺以兩，兩者減其二列，預以爲一列又滅二人，至士止有四人，豈復成樂？而深以服義爲允。又引《左氏傳》鄭伯納晉悼公女樂二八，晉以一八賜魏絳，是樂以八人爲列。服氏之義，實爲當矣。魯本六佾，季氏大夫得有四佾，至平子時，取公四佾以往合爲八佾，而公止有二佾，故《左氏》言「禘于襄公，萬者二八」，「二八」則二佾也。《祭統》云：「昔者周公旦有勳勞於天下，成王、康王故賜之以重祭，朱干玉戚以舞大武，八佾以舞大夏，此天子之樂也。康周公，故以賜魯也。」又《明堂位》曰：「成王以周公爲有勳勞於天下，命魯公世世祀周公以天子之禮樂，朱干玉戚，冕而舞大武，皮弁素積，禓而舞大夏。」是魯祭周公得有八佾，其羣公之廟自是六佾。而《公羊·昭二十五年傳》子家駒謂魯僭八佾，此或昭公時所僭用於羣廟矣。大夫家廟，據王制是三廟，一昭一穆，與太祖爲三。《祭法》則考廟、王考廟、皇考廟爲三，說稍不同。鄭君以《王制》爲夏、殷禮，則《祭法》爲周禮矣。郊特牲云：「諸侯不敢祖天子，大夫不敢祖諸侯，而公廟之設於私家，非禮也。由三桓始也。」公廟謂桓公廟，三家皆桓出，故因立其廟，而以周公廟得用天子禮樂，遂亦於桓公廟用之。此注所云「家廟」，當即指桓廟，以公廟設於私家，故亦稱家廟也。《漢書·劉向傳》：「季氏八佾舞於庭云云，卒逐昭公」，是季氏指平子。吳仁傑、管同說並合。此注以爲桓子，意以平子既僭，桓子當亦用之。然此言於孔子未仕時可也，若孔子既仕，行乎季孫，此等僭制，必且革之。《韓詩外傳》：「季氏爲無道，僭天子，舞八佾，旅泰山，以雍撤。孔子曰：『是可忍也，孰不可忍也？』然不亡者，以冉有、季路爲宰臣也。」此以季氏爲康子，與此馬注以爲桓子，皆是大略言之，不爲據也。</p>
</div>
<div class="fenduan"><span class="zhengwen">三家者以《雍》徹。<span class="jiazhu">〔注〕馬曰：「三家，謂仲孫，叔孫，季孫。《雍》，《周頌臣工》篇名。天子祭於宗廟，歌之以徹祭。今三家亦作此樂。」</span> 子曰：「『相維辟公，天子穆穆』，奚取於三家之堂？」<span class="jiazhu">〔注〕包曰：「辟公，謂諸侯及二王之後。穆穆，天子之容貌。《雍》篇歌此者，有諸侯及二王之後來助祭故也。今三家但家臣而已，何取此義而作之於堂邪？」</span> </span>
<p class="jianshu" id="online_toc_6"><a class="gg-link" href="#online_toc_6"></a>○正義曰：《說文》：「家，居也。」易師：「開國承家。」荀注：「承家，立大夫也。」《左桓二年傳》：「諸侯立家。」杜注：「卿大夫稱家。」三家皆桓族，季氏假別子爲宗之義，立桓廟於家，而令孟孫、叔孫宗之，故以氏族言，則稱三家。以三家分三氏而統爲桓族故也。上章稱「季氏」，此章稱「三家」，文互見。《釋文》云：「撤，本或作徹。」案：撤是俗體。《說文》徹去字作「勶」，云「發也」。與徹訓通異。今經典皆叚徹爲「勶」。「維」者，語助辭。「天子」者，《白虎通·爵篇》云：「爵所以稱天子者何？王者父天母地，爲天之子也。」皇本「穆穆」下衍「矣」字。「堂」者，《檀弓》注：「堂形四方而高。」《玉篇》：「堂，土爲屋基也。」《聘禮疏》云：「後楣以南曰堂。堂凡四架，前楣與棟之間，爲南北堂之中。蓋古者廟寢同制，皆五架梁，以後一架爲室，前四架爲堂。凡祭在室中，惟樂歌在堂，舞在堂下也。」「雍徹」是樂歌，故以堂言之。《郊特牲》曰：「歌者在上，貴人聲也。」《白虎通》曰：「歌者在堂上，歌者象德。」</p>
<p class="jianshu" id="online_toc_7"><a class="gg-link" href="#online_toc_7"></a>○注：「三家」至「此樂」。 ○正義曰：仲孫，即孟孫慶父之後。叔孫，叔牙之後。稱孫者，公子之子爲公孫也。「臣工」是《周頌》第二卷之首篇。《雍詩》在《臣工》，故爲《臣工》篇名。《毛詩序》：「雝，禘太祖也。」鄭注：「太祖謂文王。」此成王祭文王徹饌時所歌詩。《周官·樂師》：「及徹，率學士而歌徹。」注云：「徹者歌雍，是天子祭宗廟歌之以徹祭也。」又《小師》言：「王饗諸侯，徹歌此詩。」《荀子正論》、《淮南主術》又言「天子食徹，歌此詩。」則凡徹饌皆得歌之矣。若《仲尼燕居》言諸侯饗禮，歌《雍》以送賓，《振鷺》以徹俎，是諸侯相見亦得歌此詩也。凌氏曙《典故覈》云：「《有司徹》注云：『徹室中之饌及祝、佐食之俎。』徹兼俎與豆籩，俎，有司徹之；豆籩，婦人徹之。天子之禮，則《周禮大祝》『既祭令徹』，《小祝》『贊徹』，《內宗》、《外宗》『佐王后，徹豆籩』。其徹俎，則薦俎之有司也。」</p>
<p class="jianshu" id="online_toc_8"><a class="gg-link" href="#online_toc_8"></a>○注：「辟公」至「堂邪」。 ○正義曰：《爾雅·釋詁》：「后、辟、公、侯，君也。」邵氏晉涵《正義》下文云：「辟，法也。言爲人取法也。《穀梁傳》云『士造辟而言』是也。」皇疏申包義云：「辟訓君，君故是諸侯也。二王後稱公，公故是二王後也。」二王謂夏後杞，殷後宋。天子大祭，同姓異姓諸侯皆來助祭，故統言辟公也。《烈文》詩「烈文辟公」，鄭箋以「辟」爲百辟卿士，「公」爲天下諸侯。《雝》詩無《箋》，則與《烈文》訓同。百辟卿士，指仕王朝者，與天下諸侯爲內外兼舉，說與包異，均得通矣。《爾雅·釋詁》：「穆穆，美也。」《釋訓》：「穆穆肅肅，敬也。」《曲禮》云：「天子穆穆。」是穆穆爲天子容貌也。「助祭」者，訓相爲助也。義見《毛傳》。「家臣」者，大夫稱家，故大夫之臣曰家臣，又曰僕。《禮運》「仕於家曰僕」是也。</p>
</div>
<div class="fenduan"><span class="zhengwen">子曰：「人而不仁，如禮何？人而不仁，如樂何？」<span class="jiazhu">〔注〕包曰：「言人而不仁，必不能行禮樂。」</span> </span>
<p class="jianshu" id="online_toc_9"><a class="gg-link" href="#online_toc_9"></a>○正義曰：皇疏云：「此章亦爲季氏出也。季氏僭濫王者禮樂，其既不仁，則奈此禮何乎？」</p>
<p class="jianshu" id="online_toc_10"><a class="gg-link" href="#online_toc_10"></a>○注：「言人而不仁，必不能行禮樂。」 ○正義曰：《儒行》云：「禮節者，仁之貌也。歌樂者，仁之和也。」禮樂所以飾仁，故惟仁者能行禮樂。《仲尼燕居》云：「子曰：『制度在禮，文爲在禮，行之其在人乎？』」又對子張問曰：「師，爾以爲必鋪几筵，升降酌獻酬酢，然後謂之禮乎？爾以爲必行綴兆，興羽籥，作鍾鼓，然後謂之樂乎？言而履之，禮也。行而樂之，樂也。君子力行此二者，以南面而立，夫是以天下太平也。」案：「言而履之」，「行而樂之」，此仁者所爲。孟子論禮樂而推本於事親從兄，爲仁義之實，仁統四德，故此言不仁之人不能行禮樂也。《漢書·翟方進傳》引此文，說之云：「言不仁之人，亡所施用；不仁而多材，國之患也。」亡所施用，則不能行禮樂，雖多材，祗爲不善而已。當夫子時，禮樂征伐自大夫出，而僭竊相仍，習非勝是，欲不崩壞，不可得矣。</p>
</div>
<div class="fenduan"><span class="zhengwen">林放問禮之本。<span class="jiazhu">〔注〕鄭曰：「林放，魯人。」</span> 子曰：「大哉問！禮，與其奢也，寧儉。喪，與其易也，寧戚。」<span class="jiazhu">〔注〕包曰：「易，和易也。言禮之本意失於奢，不如儉；喪失於和易，不如哀戚。」</span> </span>
<p class="jianshu" id="online_toc_11"><a class="gg-link" href="#online_toc_11"></a>正義曰：「本」者，萬物之始。先王制禮，緣人情世事而爲之，節文以範圍之。《荀子·天論》言文質「一廢一起，應之以貫」。貫者，言以禮爲條貫也。《禮運》云：「故禮之不同也，不豐也，不殺也，所以持情而合危也。」《禮器》云：「孔子曰：『禮不同，不豐，不殺，蓋言稱也。』」又曰「先王之制禮也，不可多也，不可寡也，唯其稱也。」不同者，禮之差等。禮貴得中，凡豐殺，即爲過中不及中也。過中不及中，俱是失禮。然過中失大，不及中失小，是故文家多失在過中，質家多失在不及中。《表記》言：「周之敝，利而巧，文而不慚，賊而蔽；殷之敝，蕩而不靜，勝而無恥；夏之敝，惷而愚，喬而野，朴而不文。」則以周尚文，殷質不能勝文。夏尚忠，忠者，質之至也。文質均有所敝，然二者相較，則寧從其失小者取之，所謂權時爲進退也。質有其禮，儉戚不足以當之，而要皆禮之本相近，蓋禮先由質起，故質爲禮之本也。《禮·三正記》曰：「帝王始起，先質後文者，順天地之道，本末之義，先後之序也。事莫不先有質性，乃後有文章也。」《大戴記·禮三本》云：「凡禮始於脫，成於文，終於隆。故至備，情文俱盡；其次，情文迭興；其下，復情以歸太一。」「太一」者，至質無文，然爲禮之本。當夫子時，奢僭失禮，大非文、周制作之舊，故夫子屢言「從周」。從周者，從乎文、周之所制以修明之而已。然世變已亟，或猶慮從周不足以勝之，則惟欲以質救文。《春秋》今文家以夫子作春秋，欲變周從殷，即此義也。林放意亦欲以質救文，故夫子聞其所問，深美大之。大之者，大其有維世之意，撥亂反正，不失仁術也。云「與其」，又云「寧」者，「與」猶許也。《說文》：「寧，所願也。」先爲與之，後復有所願，抑揚之詞，不得已之思也。「禮」對「喪」言之，則「禮」謂凡賓嘉諸禮也。「奢」者，《爾雅·釋詁》：「奢，勝也。」《說文》：「奢，張也。」「勝，張」皆夸大之意。「喪」者，《白虎通·崩薨篇》：「喪者，亡也。人死謂之喪何？言其喪亡不可復見也。天子下至庶人，俱言喪何？欲言身體髮膚，俱受之父母，其痛一也。」「易」者，先兄五河君《經義說略》：「《爾雅》：『弛，易也。』展轉相訓，則易亦訓弛。言喪禮徒守儀文之節，而哀戚之心浸以怠弛，則禮之本失矣。《雜記》：「孔子曰：『少連、大連善居喪，三日不怠，三月不懈。」不怠不懈，即不弛之義。故下文云『期悲哀，三年憂。』言其戚也。蓋易者哀不足，戚者哀有餘也。檀弓：『子路曰：「吾聞諸夫子，喪禮與其哀不足而禮有餘也，不若禮不足而哀有餘也。」』義與此同。」謹案：《淮南·本經訓》：「處喪有禮矣，而哀爲主。」高誘注引此文。《隋書·高祖紀下》：「喪與其易也，寧在於戚，則禮之本也。禮有其餘，未若於哀，則情之實也。」並以易爲禮有餘。鄭此注但云「易簡」，未明其義。陳氏鱣《古訓》曰：「《檀弓》『子思曰：「喪三日而殯。凡附於身者，必誠必信，勿之有悔焉耳矣」。』時人治喪，以薄爲其道，失之簡略，故夫子以爲寧戚，言必盡哀盡禮也。」陳氏之言，或得鄭義，然少迂曲，未爲當也。俞炎《書齋夜話》：「『易』字疑是『具』字，《檀弓》『喪具君子恥具』，具與易蓋相似也。」此亦可備一說。</p>
<p class="jianshu" id="online_toc_12"><a class="gg-link" href="#online_toc_12"></a>○注：「林放，魯人。」 ○正義曰：《蜀禮殿圖》以林放爲孔子弟子，鄭以《弟子傳》無林放，故不云弟子。其以爲魯人，亦當別有據。《元和姓纂》謂「比干之後，逃難長林之下，遂姓林氏。」鄭樵《通志》謂「周平王世子林開之後」，皆出附會，不足據也。</p>
<p class="jianshu" id="online_toc_13"><a class="gg-link" href="#online_toc_13"></a>○注：「易，和易也。」 ○正義曰：《詩·何人斯傳》：「易，說也。」《郊特牲注》：「易，和說也。」陳氏鱣曰：「包以爲和易，意與戚相反，然世情當不至此。」</p>
</div>
<div class="fenduan"><span class="zhengwen">子曰：「夷狄之有君，不如諸夏之亡也。」<span class="jiazhu">〔注〕包曰：「諸夏，中國。亡，無也。」</span> </span>
<p class="jianshu" id="online_toc_14"><a class="gg-link" href="#online_toc_14"></a>○正義曰：《爾雅·釋地》：「九夷、八狄、七戎、六蠻謂之四海。」郭注：「九夷在東，八狄在北，七戎在西，六蠻在南。」《白虎通·禮樂篇》：「何以名爲夷蠻？曰聖人本不治外國，非爲制名也，因其國名而言之耳。一說曰：名其短而爲之制名也。夷者，僔夷無禮義。東方者少陽易化，故取名也。北方太陰鄙郄，故少難化。狄者，易也，辟易無別也。」《白虎通》所稱二說，以後說爲是。《後漢·東夷傳》：「王制云：『東方曰夷。』夷者，柢也，言仁而爲生，萬物柢地而出，故天性柔順，易以道御。」此言「夷」爲善性，而《白虎通》謂「僔夷無禮義」者，「僔」與「蹲」同，「夷」與「跠」同。《廣雅》訓「蹲、跠」爲「踞」，即踞肆之義。禮義即禮儀，言其俗但無禮儀，故名之。包氏慎言《溫故錄》：「夷狄謂楚與吳。《春秋》『內諸夏，外夷狄』。成、襄以後，楚與晉爭衡，南方小國，皆役屬焉。宋、魯亦奔走其庭。定、哀時，楚衰而吳橫，黃池之會，諸侯畢至，故言此以抑之。襄七年，鄬之合，『陳侯逃歸』，何氏云：『加逃者，抑陳侯也。孔子曰：「夷狄之有君，不如諸夏之亡也。」言不當背也。』又哀十三年，『公會晉侯及吳子于黃池，《傳》：吳何以稱子？主會也。吳主會，曷爲先言晉侯？不與夷狄之主中國也。」何氏云：「明其寔以夷狄之彊會諸侯爾，不行禮義，故序晉於上。』主書者，惡諸侯之君夷狄。」案：包說是也。此篇專言禮樂之事，楚吳雖迭主盟中夏，然暴彊踰制，未能一秉周禮，故不如諸夏之亡君，其政俗猶爲近古也。</p>
<p class="jianshu" id="online_toc_15"><a class="gg-link" href="#online_toc_15"></a>○注：「諸夏，中國。亡，無也。」 ○正義曰：「諸」者，非一之辭。《說文》：「𡕻，中國之人也。從夂從頁從臼，臼兩手，夂兩足也。」此象形之字。《公羊成十五年傳注》：「諸夏，外土諸侯也。謂之夏者，大總下土言之辭也。」稱「中國」者，自我言之。王者政教之所及也。夷狄在四遠爲外國，故謂諸夏爲中國矣。《說文》：「亡，逃也。從人從亡。𣠮，亡也，從亡，無聲。」「亡」本謂人逃匿，引申爲亡有之義。</p>
</div>
<div class="fenduan"><span class="zhengwen">季氏旅於泰山。子謂冉有曰：「女弗能救與？」<span class="jiazhu">〔注〕馬曰：「旅，祭名也。禮，諸侯祭山川在其封內者。今陪臣祭泰山，非禮也。冉有，弟子冉求，時仕於季氏。救，猶止也。」</span> 對曰：「不能。」子曰：嗚呼！曾謂泰山不如林放乎？<span class="jiazhu">〔注〕包曰：「神不享非禮。林放尚知問禮，泰山之神反不如林放耶？欲誣而祭之。」</span> </span>
<p class="jianshu" id="online_toc_16"><a class="gg-link" href="#online_toc_16"></a>○正義曰：《玉篇示部》：「祣，力煮切。祭名。《論語》作『旅』。」《廣韻》同。此後人所增字。《漢書·班固敘傳》：「大夫臚岱，侯伯僭畤。」鄭氏曰：「臚岱，季氏旅於太山是也。」師古曰：「旅，陳也。臚亦陳也。臚旅聲相近，其義一耳。」案：「旅」作「臚」，當出《古論》。《史記·六國表》：「位在藩臣，而臚於郊祀。」亦作「臚」。《儀禮·士冠禮注》：「古文旅作臚。」《周官·司儀》：「旅擯。」後鄭云「旅讀爲『鴻臚』之臚。」是臚、旅音近，得通用也。《說文》：「岱，大山也。」大山即泰山。泰者，大之極也。俗或爲「太」字。「弗」，皇本作「不」。《說文》：「弗，撟也。」撟之爲言意有所不順也。《公羊·桓十年傳》何注：「弗者，不之深也。」《釋文》：「嗚呼，本或作烏乎，意同。」《說文·烏部》。「孔子曰：『烏，盱呼也。』取其助氣，故以爲嗚呼。」古文作「於嗚」字，口部所無。當由俗作「𠰗息」也。嗚呼者，歎辭。</p>
<p class="jianshu" id="online_toc_17"><a class="gg-link" href="#online_toc_17"></a>○注：「旅祭」至「止也」。 ○正義曰：《周官·掌次》：「王大旅上帝。」《大宗伯》：「國有大故，則旅上帝及四望。」是「旅」爲祭名。鄭注《大宗伯》云：「旅，陳也。陳其祭祀以祈焉，禮不如祀之備也。」《爾雅·釋天》：「祭山曰庪縣。」李巡曰：「祭山以黃玉、以璧、以庪置几上，遙遙而眂之若縣，故曰庪縣。」孫炎云：「埋於山足曰庪，埋於山上曰縣。」辭不同者，《周官·大宗伯》：「以貍沈祭山林川澤。」鄭注：「祭山林曰貍。」似孫說所本。《儀禮·覲禮》：「祭山川陵升。」似李說所本。故賈疏以「升」即「庪縣」也。胡氏培翬《研六室雜著·答馬水部》云：「承詢謂庪縣不當訓爲埋庪，當與《禮經》『閣庪食』義同。按：《玉篇》云：『庋，閣也。』『庪』同『庋』，引『祭山川曰庪縣』可證。但《爾雅》、《儀禮》、《周禮》三經，文各有當，而義無妨。《爾雅》云：『祭地曰瘞埋，祭山曰庪縣。』瘞埋是以牲玉埋藏於地中；庪縣，則有陳列之義。李巡云：『祭山以黃玉以璧庪置几上。』邢疏云：『縣謂縣其牲幣於山林中。』其說良近。蓋古者祭山之法，先庪縣而後埋之，故祭山又名旅。旅，臚陳之也。《山海經》凡祠山多言『肆瘞』，郭注云：『肆，陳之也。陳牲玉而後埋藏之。』此先陳後埋之證。後埋故亦得名埋。」今案：胡說是也。《大宗伯》言「旅四望」，彼謂國有大故，天子陳其祭祀而祈之，則旅爲天子祭山之名。惟旅祭是因大故，先陳後埋，其他禮則從略，故鄭君以爲不如祀之備也。季氏旅泰山，或亦值大故，而用天子禮行之，故書曰「旅」，與八佾歌雍，同是僭天子，非僭魯侯也。夫子謂冉求之言，其迫切當亦因此。《王制》云：「天子祭天下名山大川，諸侯祭名山大川之在其地者。」注：「魯人祭泰山，晉人祭河是也。」《祭法》云：「諸侯在其地則祭之，亡其地則不祭。」《公羊傳》：「諸侯山川有不在其封內者，則不祭也。」是言諸侯之祭山川，皆在封內也。《禮器》云：「齊人將有事於泰山。」泰山在齊魯界，兩國通得祭之。《禮》言大夫祭五祀，不及山川，故祭山爲非禮。季氏稱「陪臣」者，《說文》：「{𨸏咅}，重土也。」引申之，凡重皆曰陪。諸侯是天子之臣，諸侯之大夫亦是天子之臣，故爲重也。《曲禮》「列國之大夫，入天子之國，自稱曰陪臣某」是也。下篇「陪臣執國命」，彼是大夫之臣對諸侯言之，與此異也。云「冉有，弟子冉求」者，《史記·弟子列傳》：「冉求，字子有，少孔子二十九歲。」鄭《目錄》云「魯人」。云「時任季氏」者，以夫子責之，知爲季氏家臣也。云「救猶止」者，《說文》：「救，止也。」此常訓。</p>
<p class="jianshu" id="online_toc_18"><a class="gg-link" href="#online_toc_18"></a>○注：「神不享非禮。」 ○正義曰：「神」者，《祭法》云「山林，川谷、丘陵，能出雲，爲風雨，見怪物，皆曰神」是也。「享」者，《說文》作「亯」。云：「獻也。從高省。曰象進孰物形。」凡受有之獻亦曰享。《孝經》云「祭則鬼享之」是也。《曲禮》云：「非其所祭而祭之，名曰淫祀。淫祀無福。」明神不降福，知不享之也。</p>
</div>
<div class="fenduan"><span class="zhengwen">子曰：「君子無所爭。必也射乎！<span class="jiazhu">〔注〕孔曰：「言於射而後有爭。」</span> 揖讓而升，下而飲。<span class="jiazhu">〔注〕王曰：「射於堂，升及下皆揖讓而相飲。」</span> 其爭也君子。」<span class="jiazhu">〔注〕馬曰：「多算飲少算，君子之所爭。」</span> </span>
<p class="jianshu" id="online_toc_19"><a class="gg-link" href="#online_toc_19"></a>○正義曰：「爭」者，競勝之意。民有血氣，皆有爭心。「君子」者，將以禮治人，而恭敬、撙節、退讓以明之，故無所爭也。《說文》：「䠶，弓弩發於身而中於遠也。從矢從身。篆文䠶從寸。寸，法度也，亦手也。」《禮經》言射有四：一曰大射，天子、諸侯、卿、大夫將祭而擇士，天子於射宮，諸侯於大學，卿大夫於郊，士無臣，無所擇，故無大射禮。二曰賓射，天子在治朝，諸侯則或在朝，或會盟在竟，卿、大夫、士皆有之，亦射於郊。三曰燕射，天子諸侯在路寢，卿、大夫、士亦在郊。四曰鄉射，州長春秋屬民射於州序。天子、諸侯皆無此禮。《論語》此文指大射。鄭氏《射義目錄》云：「名曰大射者，諸侯將有祭祀之事，與其羣臣射以觀其禮，數中者，得與於祭，不得數中者，不得與於祭。」鄭說大射止稱諸侯，不及天子及卿大夫者，文不備耳。《釋文》「爭，絕句。鄭讀以『必也』絕句。」然《射義》注引此文「必也射乎」四字連讀。《論語》中如「必也聖乎」，「必也使無訟乎」，「必也正名乎」，「必也狂狷乎」，「必也親喪乎」，皆不以「必也」絕句，則《釋文》所稱「鄭讀」恐誤記也。「揖讓」者，《說文》云：「揖，讓也。從手，咠聲。一曰手箸胸曰揖。攘，推也。從手，襄聲。」許君解「揖」存二義，前義則「揖」、「讓」禮同。「攘」，古「讓」字。見《曲禮》鄭注。「讓」即「攘」，謂推手也。後義則揖是手箸匈，與「攘」是推手異。段氏玉裁《說文》注以手箸匈爲即《禮經》之「厭」。「厭」者，引手是也。鄭注《鄉飲酒禮》云：「推手曰揖。」鄭以凡「揖」皆是推手，故解《周官·司儀》以「土揖」、「天揖」、「時揖」並爲推手，則鄭與許前義同也。《聘記注》云：「讓謂舉手平衡也。」舉手與引手相似，但不箸匈耳。此鄭說揖、讓禮之異也。《白虎通·禮樂篇》：「禮所以有揖讓者，所以尊人自損也。」凡賓主行禮，至門至階，皆有讓者，門則讓入，階則讓升也。此揖讓在升階時。凌氏廷堪《禮經釋例》歷引《聘禮》、《士冠》、《士昏》、《鄉飲酒》、《鄉射》、《公食大夫》諸文，皆有三讓之儀，知凡升階，皆是三讓。《春秋繁露·官制象天篇》謂「禮三讓而成一節」是也。「升」者，「登」之借字。《說文》「登，上車也。」引申爲凡進上之義。升是由階至堂，下是降堂。「飲」者，《說文》作「㱃[yǐn]」，云「歠[chuò]也。」《釋名·釋飲食》：「飲，奄也。以口奄而引咽之也。」《射義》「孔子曰：『君子無所爭』」云云，文與此同。鄭注：「必也射乎，言君子至於射，則有爭也。下，降也。飲射爵者，亦揖讓而升降，勝者袒決遂，執張弓，不勝者襲，說決拾，卻左手，右加弛弓於其上而升飲。君子恥之，是以射則爭中。」鄭氏此注全據《大射儀》之文，在三耦第二番射後，所以決勝負也。其文云：「司射命設豐，司宮士奉豐，坐設于西楹西，勝者之弟子，洗觶[zhì]升酌散，南面坐奠於豐上，司射命三耦及衆射者，勝者皆袒決遂，執張弓，不勝者皆襲，說決拾，卻左手，右加弛弓于其上，遂以執弣。一耦出揖如升射，及階，勝者先升，升堂少右。不勝者進北面面坐，取豐上之觶興，少退，立卒觶，進，坐奠於豐下，興揖。不勝者先降，與升飲者相左，交於階前，相揖。適次釋弓，襲，反位，僕人師繼酌射爵，取觶實之，反奠於豐上。升飲者如初，三耦卒飲。」此三耦二番射後揖讓之事。《禮》又云：「司射猶挾一個，以作射如初，一耦揖升如初。司射請以樂于公，公許，司射命曰：『不鼓不釋。』三耦卒射如初。司射命設豐，實觶如初，遂命勝者執張弓，不勝者執弛弓，升飲如初。」此三耦第三番射揖讓之事，並所謂「君子之爭」也。惟飲君則用致爵之禮，若飲賓，諸公卿大夫耦不升，立飲西階上，無揖讓事，所以尊尊也。若以士爲公卿大夫之耦，不勝則亦執弛弓，特升飲，亦無揖讓事，以士賤不敢匹尊者也。《釋文》云：「鄭讀『揖讓而升下』絕句。」然箋《詩賓筵》又云「下而飲」，此鄭兩讀義皆通。</p>
<p class="jianshu" id="online_toc_20"><a class="gg-link" href="#online_toc_20"></a>○注：「言於射而後有爭。」 ○正義曰：《射義》云：「故射者進退周還必中禮，內志正，外體直，然後持弓矢審固。持弓矢審固，然後可以言中。此可以觀德行矣。」又云：「孔子曰：『射者何以射？何以聽？循聲而發，發而不失正鵠者，其惟賢者乎。』若夫不肖之人，則彼將安能以中。」案：此則射中乃君子所尚，必於平時講肄，至射時以不勝爲恥，蓋不勝嫌於不肖，故君子必求中焉。求中即是爭，即是爭爲賢者，故曰「其爭也君子。」惟爭爲君子，故言於身則後有爭也。皇疏引李充、欒肇說，謂於射尤必君子之無爭，非經旨。</p>
<p class="jianshu" id="online_toc_21"><a class="gg-link" href="#online_toc_21"></a>○注：「多算飲少算。」 ○正義曰：《鄉射記》：「箭籌八十，長尺，有握。」注：「籌，算也。籌八十者，略以十耦爲正。」凡人四算，一耦八算。皇疏：「射者各有算數，每中則以算表之。若中多則算多，中少則算少。」案：算多爲勝，算少爲不勝，於每耦射畢，各就算之多少計之。</p>
</div>
<div class="fenduan"><span class="zhengwen">子夏問曰：「『巧笑倩兮，美目盼兮，素以爲絢兮。』何謂也？」<span class="jiazhu">〔注〕馬曰：「倩，笑貌。盼，動目貌。絢，文貌。此上二句在《衛風·碩人》之二章，其下一句逸也。」</span> </span>
<p class="jianshu" id="online_toc_22"><a class="gg-link" href="#online_toc_22"></a>○正義曰：倩，盼，絢，皆韻。「兮」者，語助。《說文》：「兮，語所稽也。從丂[qiǎo]八，象氣越亏也。」「素」者，《說文》「𦃃，白致繒也。」引申爲凡物白飾之稱。《釋名·釋采帛》云「又物不加飾，皆目謂之素，此色然也。」是也。「素以爲絢」，當是白采用爲膏沐之飾，如後世所用素粉矣。絢有衆飾，而素則後加，故曰「素以爲絢」。戴氏震《孟子字義疏證》：「素，以喻其人之嫻於儀容。上云『巧笑倩，美目盼』者，其美乃益彰，是之謂『絢』。喻意深遠，故子夏疑之。」</p>
<p class="jianshu" id="online_toc_23"><a class="gg-link" href="#online_toc_23"></a>○注：「倩笑」至「逸也」。 ○正義曰：《詩·毛傳》：「倩，好口輔。」輔者，頰也。人笑則口頰必張動也。倩以言巧，巧即好也。此注謂「笑貌」者，倩是形容之辭，意亦與毛同矣。《詩傳》又云：「盼，白黑之分也。」《說文》同。《字林》：「盼，美目也。」與毛不異。若《韓詩章句》但云「黑色」，及此注以爲動目，皆屬異義。《聘禮》「絢組」，注：「采成文曰絢。」是絢爲文貌。鄭注此文亦云：「文成章謂之絢。」蓋婦人容貌，先加他飾，後加以素，至加素，則已成章，故得稱絢。鄭君此注，亦馬義也。「碩人」者，《衛詩》篇名，所以美莊姜也。注以碩人詩有脫句，故謂「下一句逸」。朱子說「此皆逸詩，非碩人文」。其義爲長。</p>
<span class="zhengwen">子曰：「繪事後素。」<span class="jiazhu">〔注〕鄭曰：「繪，畫文也。凡繪畫先布眾色，然後以素分布其閒，以成其文，喻美女雖有倩盼美質，亦須禮以成之。」</span> 曰：「禮後乎？」<span class="jiazhu">〔注〕孔曰：「孔子言繪事後素，子夏聞而解知以素喻禮，故曰禮後乎。」</span> 子曰：「起予者商也！始可與言《詩》已矣。」<span class="jiazhu">〔注〕包曰：「予，我也。孔子言，子夏能發明我意，可與共言《詩》。」</span> </span>
<p class="jianshu" id="online_toc_24"><a class="gg-link" href="#online_toc_24"></a>○正義曰：《釋文》：「繪，胡對反。本又作繢，同。」《考工記注》、《文選夏侯常侍誄注》並引作繢。案：今鄭注字作「繪」，義作繢。說見下惠氏士奇《禮說》。子夏疑「素以爲絢」，夫子以後素惟繪事爲然，故舉以示之，子夏遂因素而悟禮。蓋五色之黑、黃、蒼、赤，必以素爲之介，猶五德之仁、義、智、信，必以禮爲之閑。且禮者，五德之一德，猶素者五色之一色。以禮制心，復禮爲仁，禮失而采，禮云禮云。太素者，質之始也，則素爲質。後素者，繪之功也，則素爲文。故曰「素以爲絢」。素也者，萬物之所成終而所成始也。故履初素，賁上白。素者，履之始，白者，賁之終。然則忠信之人，可以學禮，何謂也？忠而無禮，則愿也；信而無禮，則諒也。愿則愚，諒則賊。不學禮，而忠信喪其美也。是故畫繢以素成，忠信以禮成。素者，無色之文，禮者，無名之樸。老子不知，以爲忠信之薄，宮立而五音清，甘立而五味平，白立而五色明，禮立而五德純，故曰大文彌樸，孚似不足，非不足也，質有餘也。「起予」者，《晉語》「世相起」，韋注：「起，扶持也。」《漢石經》「起予」下無「者」字。</p>
<p class="jianshu" id="online_toc_25"><a class="gg-link" href="#online_toc_25"></a>○注：「繪畫」至「成之」。 ○正義曰：《說文》：「繢，織餘也。一曰畫也。」此即畫繢之義。《考工記》：「設色之工，畫繢，鍾，筐，㤺[ huǎng]。」又曰：「畫繢之事雜五色。」是繢爲畫文。至《說文》「繪」訓「五彩繡」，與畫繢爲設色不同。然許君「繪」下引《論語》作「繪」，而「繢」下無文。洪氏頤煊《讀書叢錄》謂許從《古論》，鄭從《魯論》。若然，則許解《論語》爲「五采繡」，與鄭異矣。《書·益稷》：「日、月、星、辰、山、龍、華蟲作繪。」鄭注：「繪讀曰繢。」鄭以裳用繡，則衣用繢。故破讀從繢。此注訓畫文，亦當有「繪讀曰繢」四字，作《集解》時刪之耳。惠氏士奇《禮說》：「畫繢之事，代有師傳，秦廢之，而漢明復古，所謂『班閒賦白，疎密有章』，康成蓋目覩之，必非臆說。按考工記言「畫繢雜五色」，五色者五采，即表青赤黃白黑。此注所云「眾采」也，考工云：「青與白相次也，赤與黑相次也，玄與黃相次也。」是言布眾色之次。又云：凡畫繢之事後素功。」鄭注：「素，白采也。後布之，爲其易漬汙也。」惟不爲衆采漬汙，乃可成文。《禮注》與此注義相足矣。素加而衆采以明。采者，禮之文也。鄭以美女雖有美質，須加禮以成之。《詩》所云「素」，猶之繪事亦後加素也。美質須禮以成，則子夏言「禮後」，重禮而非輕禮矣。</p>
<p class="jianshu" id="online_toc_26"><a class="gg-link" href="#online_toc_26"></a>○注：「予我」至「言詩」。 ○正義曰：「予我」，《爾雅·釋詁》文。言「發明」者，訓起爲發也。顔子「亦足以發」，亦發明之意。</p>
</div>
<div class="fenduan"><span class="zhengwen">子曰：「夏禮，吾能言之，杞不足徵也。殷禮，吾能言之，宋不足徵也。<span class="jiazhu">〔注〕包曰：「徵，成也。杞、宋，二國名，夏、殷之後。夏、殷之禮，吾能說之，杞、宋之君不足以成也。」</span> 文獻不足故也。足，則吾能徵之矣。」<span class="jiazhu">〔注〕鄭曰：「獻，猶賢也。我不以禮成之者，以此二國之君，文章賢才不足故也。」</span> </span>
<p class="jianshu" id="online_toc_27"><a class="gg-link" href="#online_toc_27"></a>○正義曰：「文」謂典策；「獻」謂秉禮之賢士大夫。子貢所謂賢者識大，不賢者識小，皆謂獻也。《禮·中庸》云：「孔子曰：『吾學夏禮，杞不足徵也，吾學殷禮，有宋存焉。』」言祇有宋存，而文獻皆不足徵也。又《禮運》云：「孔子曰：『吾欲觀夏道，是故之杞，而不足徵也，吾得夏時焉；我欲觀殷道，是故之宋，而不足徵也，吾得坤乾焉。』」夏時、坤乾，皆文之僅存者。夫子學二代禮樂，欲斟酌損益，以爲世制，而文獻不足，雖能言之，究無徵驗。故不得以其說箸之於篇，而祇就周禮之用於今者，爲之考定而存之。《中庸》云：「考諸三王而不繆。」以周監二代，周禮存，則夏殷之禮可推而知，故通言考也。又云：「上焉者雖善無徵，無徵不信，不信民弗從。」注云：「徵或爲證，所謂徵驗也。」此鄭存異本。視徵成之義爲長。民之所徵，皆在文獻，故文獻不足，則不能徵之。《漢書》藝文志》：「古之王者，世有史官，左史記言，或史記事，事爲《春秋》，言爲《尚書》，帝王靡不同之。周室既微，載籍殘缺，仲尼思存前聖之業，乃稱曰『夏禮吾能言之』云云。以魯周公之國，禮文備物，史官有法，故與左丘明觀其史記，據行事，仍人道，因興以立功，就敗以成罰，假日月以定曆數，藉朝聘以定禮樂。」據《漢志》，是夫子此言，因修《春秋》而發，《春秋》亦本周禮也。戴氏望《論語注》云：「王者存二王之後，杞、宋於周，皆得郊天，以天子禮樂祭其始祖，受命之王，自行其正朔服色，備其典章文物。周衰，杞爲徐、莒所脅，而變於夷。宋三世內娶，皆非其國之故。孔子傷其不用賢，以致去禮，故言俱不足徵以歎之。」</p>
<p class="jianshu" id="online_toc_28"><a class="gg-link" href="#online_toc_28"></a>○注：「徵成」至「之後」。 ○正義曰：鄭注《中庸》云：「徵，猶明也。吾能說夏禮，顧杞之君不足與明之也。」注《禮運》云：「徵，成也。無賢君，不足與成也。」成、明同義。亦包此注意也。《史記·陳杞世家》：「杞東樓公者，夏後禹之苗裔也。周武王封之於杞，以奉夏后氏祀。」《宋世家》：「微子開者，殷帝乙之首子，而紂之庶兄也。代殷後，奉其先祀，國于宋。」是杞、宋爲二國名，夏殷之後也。杞初封即今開封府杞縣，後遷東國，與齊魯地近。宋都商丘，即今歸德府治商丘縣。</p>
<p class="jianshu" id="online_toc_29"><a class="gg-link" href="#online_toc_29"></a>○注：「獻猶」至「故也」。 ○正義曰：《爾雅·釋言》：「獻，聖也。」郭注：「謚法曰：『聰明睿智曰獻。』」《書益稷》：「萬邦黎獻。」某氏傳：「獻，賢也。」此注云「猶賢」者，據《說文》，「獻」本「宗廟犬名羹獻」，與「賢」義絕遠，注以「獻」爲「儀」之叚借，故曰「猶賢」。《爾雅·釋詁》：「儀，善也。」《詩·文王》「宜昭義問」，毛傳：「義，善也。」「義」、「儀」字同。《書大誥》「民獻有十夫」，伏生傳作「民儀」。《周官·司尊彜注》「獻」讀爲「犧」，又讀爲「儀」，皆「獻」、「儀」通用之證。此段氏玉裁說，見《尚書撰異》。鄭以「獻」指杞宋之君。《禮運注》云：「謂無賢君也。」又《中庸注》云：「君雖善，善無明徵，則其善不信也。」言君雖善無明徵，即是文獻不足，《禮注》與此注相發。</p>
</div>
<div class="fenduan"><span class="zhengwen">子曰：「禘自既灌而往者，吾不欲觀之矣。」<span class="jiazhu">〔注〕孔曰：「禘祫[xiá]之禮，爲序昭穆，故毀廟之主及羣廟之主,皆合食於太祖廟。灌者，酌鬱鬯灌於太祖以降神也。既灌之後，列尊卑，序昭穆。而魯逆祀，躋僖公，亂昭穆，故不欲觀之矣。」</span> </span>
<p class="jianshu" id="online_toc_30"><a class="gg-link" href="#online_toc_30"></a>○正義曰：禘禮之說，千古聚訟。今求之《禮經》，參以諸儒之論，爲之說曰：《爾雅·釋天》云：「禘，大祭也。」言大祭者，殷人夏祭曰禘，至周以夏祭爲禴，而以禘爲殷祭之名，故言大也。禘行於夏，與祫行於秋，在四時之閒，故《司尊彜》謂之「閒祀」。《儀禮喪服傳》：「大宗者，尊之統也。諸侯及其太祖，天子及其始祖之所自出。」《禮記喪服小記》：「王者禘其祖之所自出，以其祖配之，而立四廟。」注：「高祖以下與始祖而五。」大傳：「禮，不王不禘，王者禘其祖之所自出，以其祖配之。」始祖者，始封之祖。周始後稷，則以稷爲始祖也。稷之所自出者，嚳也。故祭法言周人禘嚳也。《孝經》曰：「孝莫大於嚴父，嚴父莫大於配天，則周公其人也。昔者，周公郊祀後稷以配天，宗祀文王於明堂以配上帝。」郊是祭天，而以稷配；宗是祭上帝，而以文王配。此周公嚴父之義。《禮三本》所謂「王者天太祖」也。此與宗廟之祀後稷、文王異，禮，宗廟不得配天配上帝也。《中庸》言武周之達孝云：「郊社之禮，所以事上帝也；宗廟之禮，所以祀乎其先也。」又言，「明乎郊社之禮，禘嘗之義。」「宗廟」、「禘嘗」，互文見義，此與郊社無異，而解者多混爲一，誤矣。《周官·大宗伯》：「以肆、獻、祼[guàn]享先王，以饋食享先王，以祠春享先王，以禴夏享先王，以嘗秋享先王，以烝冬享先王。」鄭注以肆、獻、祼爲祫，饋食爲禘，其祭大於時祭，故列於上，即《司尊彜》所謂「追享、朝享」也。天子三年喪畢，新主將入廟，有禘祭，謂之吉禘，《春秋》所書「吉禘」是也。有吉禘則亦有吉祫。何休《公羊解詁》謂「禮，禘祫從先君，數遭祫則祫，數遭禘則禘」是也。其常祭，則三歲一祫，五歲一禘。所謂「五年再殷祭」也。禘大祫小，故《春秋》所記，《爾雅》所載，俱有禘無祫。劉歆遂以禘、祫爲一祭二名，祀無差降，誤也。《大傳》曰：「大夫士有大事，省於其君，干祫及其高祖。」祫下及大夫士，而禘則不王不禘，祫是合已遷未遷廟之主祭於大廟，然止及始祖，不及始祖之所自出。又何休《公羊解詁》謂「禘，功臣皆祭。」是禘大於祫。惟漢宗廟之祭，有祫無禘，故漢儒多以祫大於禘也。禘是天子宗廟之祭，魯得用之者。《祭統》曰：「昔者周公旦有勳勞於天下，周公既沒，成王、康王追念周公之所以勳勞者，而欲尊魯，故賜之重祭。外祭則郊社是也，內祭則大嘗禘是也。夫大嘗禘，升歌《清廟》，下而管《象》，朱干玉戚，以舞《大武》，八佾以舞《大夏》。此天子之樂也，康周公，故以賜魯也。」《明堂位》曰：「季夏六月，以禘禮祀周公於太廟，牲用白牝，尊用犧、象、山罍，鬱尊用黃目，溜用玉瓚大圭，薦用玉豆雕篹[suǎn]，爵用玉琖仍雕，加以璧散璧角，俎用梡嶡，升歌《清廟》，下管《象》，朱干玉戚，冕而舞《大武》，皮弁素積，禓[shāng]而舞《大夏》。昧，東夷之樂也；任，南蠻之樂也。納四夷之樂於太廟，言廣魯於天下也。」此周公廟得有禘禮，出自成康所賜也。《詩閟宮》云：「秋而載嘗，夏而福衡。」載嘗即嘗祭，福衡即禘祭，《祭統》所云「大嘗禘」也。毛彼傳云：「諸侯夏禘則不礿，秋祫則不嘗，惟天子兼之。」此謂魯當禘祫之年，則廢一時祭。言諸侯者，據魯稱之。他國諸候，雖有特祀，不得名禘，且用其禮也。若然，魯大祭皆成康所賜，而《禮運》載孔子言以魯郊禘非禮，又歎周公其衰者，此夫子譏伯禽之失，不當受賜，亦以郊禘祀大故也。《春秋閔公二年二月》：「吉禘於莊公。」時閔公年幼，政在大夫，始僭用禘祀於羣廟，故《春秋》書而譏之。僖公賢君，復魯舊制，終僖公世祇八年書「禘於太廟」，若羣廟未有書其僭者，則意文、宣以後，禮樂征伐出自大夫，始踵前失而復僭之。《春秋左氏昭十五年》：「禘于武宮。」廿五年：「禘於襄公。」是羣廟有禘矣。《襄十六年傳》：「晉人曰：『寡君之未禘祀。』」是晉亦有禘矣。魯禘本在六月，而僖八年以七月，昭十五年以三月，定八年以十月。又《雜記》言：「七月而禘，孟獻子爲之。」則僭竊之失，不能有定制矣。《史記·禮書》：「是以君臣朝廷尊卑貴賤之序，下及黎庶車輿衣服宮室飲食嫁娶喪祭之分，事有宜適，物有節文。仲尼曰：『禘自既灌而往者，吾不欲觀之矣。』周衰，禮廢樂壞，大小相踰，管仲之家，兼備三歸。」如史公說，則不欲觀爲魯僭禘，此禘明在羣廟矣。莊氏述祖《別記》：「宗廟有灌，天子諸侯之禮同也。《明堂位》：『季夏六月，以禘禮祀周公於太廟，鬱尊用黃目，灌用玉瓚大圭。』《郊特牲》曰：『黃目，鬱氣之上尊也。』鄭注：『黃目，黃彜也。周所造，於諸侯爲上也。』正義云：『《明堂位》「灌尊，夏后氏以雞彜，殷以斝[jiǎ]，周以黃目。」天子則黃彜之上，有雞彜斝彜，備前代之器，諸侯但有黃彜，故曰有諸侯爲上也。』又《周禮司尊彜職》曰：『春祠夏禴，祼用雞彜鳥彜，秋嘗冬烝，祼用斝彜黃彜，追享朝亨，祼用虎彜蜼[wèi]彜。』今魯禘灌用黃彜，不備前代之器，從諸侯禮也。至迎牲以後，朝踐再獻之時，則白牡山罍[léi]，兼用四代之禮，其餘可以類推，故夫子曰：『吾不欲觀之矣。』」案：凌氏曙《典故覈》：「天子宗廟禮有九獻，魯亦如之。君灌爲一獻，夫人灌爲再獻。既灌之後，君出迎牲視殺，而薦血腥於堂爲朝獻，是三獻四獻。薦孰于室爲饋食，是五獻六獻。獻尸食畢，而君與夫人咸酳[yìn]尸，是七獻八獻。賓長酳尸，是爲九獻。九獻之後，又有加爵其閒，有獻祝宗、獻賓、獻卿大夫士，及餕而禮畢。」然則灌者，祭禮之始，故《祭統》言「獻之屬，莫重於祼也。」鄭此注云：「禘祭之禮，自血、腥始。」鄭以灌後即迎牲視殺，而薦血薦腥爲三獻四獻之禮，言此者，明既灌而往往爲此禮也。禘禮自血、腥始，則血腥前尚非禘禮。鄭注本非全文，其義或如莊氏所云矣。《郊特牲》疏引崔氏云：「周禮之法，宗廟以祼地爲始。」又引熊氏云：「凡大祭並有三始，祭宗廟以樂爲致神始，以灌爲歆神始，以腥爲陳饌始。是血、醒前當有二始，鄭以致神、歆神與他祭同，未用禘禮，故不數之也。」《易觀》：「盥而不薦。」馬融注：「盥者，進爵灌地以降神也。」此是祭祀盛時，及神降薦牲，其禮簡略，不足觀也。祭祀之盛，莫過初盥降神，故孔子曰：「禘自既灌而往者，吾不欲觀之矣。」虞翻、王弼略同。案：灌後禮文其繁，不知何故以爲簡略，且聖人致敬盡禮，亦斷不因簡略而遂云不欲觀也。此義非是。</p>
<p class="jianshu" id="online_toc_31"><a class="gg-link" href="#online_toc_31"></a>○注：「禘祫」至「之矣」。 ○正義曰：「序」者，順也。「昭穆」者，父子之次也。《周官·小宗伯》：「掌建國之神位，辨廟祧之昭穆。」昭之言明，穆之言敬。周自后稷之子爲昭，孫爲穆，傳至文王爲穆，武王爲昭，成王又爲穆也。注言此者，欲見禘祫之禮，毀廟及羣廟主皆合食於太祖廟，故有昭穆，當序之也。《說文》：「祫，大合祭先祖親疏遠近也。禘，禘祭也。」以序昭穆，當審諦之也，故崔靈恩說：「禘以審諦昭穆，序列尊卑。」禘者，諦也，第也。是其義也。《公羊文二年傳》：「大祫者何？合祭也。其合祭奈何？毀廟之主陳于太祖，未毀廟之主皆升，合食於太祖。」此僞孔所本。祫既合食，知禘亦合食，故神祫禘並當審諦昭穆也。《郊特牲》：「周人尚臭，灌用鬯臭，鬱合鬯，臭陰達於淵泉，灌以圭璋，用玉氣也。」注云：「灌謂以圭瓚酌鬯，始獻神也。」又《祭統》：「君執圭瓚灌尸，大宗伯圭璋亞灌。」灌尸即是灌神，故皇疏引鄭氏《尚書傳注》云：「灌是獻尸，尸乃得獻，乃祭酒以灌地也。」是也。言「鬱鬯」者，《郊特牲》云「鬱合鬯」，與下「蕭合黍稷」，皆謂二物。《詩江漢》「秬鬯一卣。」毛傳：「秬，黑黍也。鬯，香草也。築煮合而鬱之曰鬯。」《春官鬯人注》：「鄭司農云：『鬯，香草。』」《王度記》：「天子以鬯，諸侯以薰，大夫以蘭芝，士以蕭，庶人以艾。」是鬯爲香草也。毛傳「合而鬱之，此鬱爲鬱積，不以鬱爲草也。」《春官鬱人》：「凡祭祀賓客之祼事，和鬱鬯以實彜而陳之。」注：築鬱金煮之，以和鬯酒。鄭司農云：「鬱，草名。十葉爲貫，百二十貫爲築，以煮之鐎[jiāo]中，停于祭前。鬱爲草若蘭。」二鄭並以鬱爲草，與毛異義。《說文》：「鬯[chàng]，以𩰤[jù]釀鬱艸，芬芳攸服以降神也。鬱，芳艸也。十葉爲貫，百卄[niàn]貫，築以煮之爲鬱。一曰鬱鬯，百草之䔢[huá]，遠方𩰪人所貢芳草，合釀之以降神。今𩰪林郡也。」許以鬯爲芬芳，即毛鄭以鬯爲香草之義。𩰪與鬱同，當即鬱金。其解𩰪二說，前說與先鄭合，後說則兼備異聞。惟鬱爲百草之華，故《春秋繁露·執贄篇》以暢爲百香之心。「暢」與「鬯」同。又《白虎通》考黜篇》：「鬯者，以百艸之香鬱金合而釀之，成爲鬯。」均與許後說略同也。魯逆祀在文二年，兄弟異昭穆，今躋僖在閔上，故曰「亂昭穆」。注義不從，故亦略之不具釋焉。</p>
</div>
<div class="fenduan"><span class="zhengwen">或問褅之說。子曰：「不知也。<span class="jiazhu">〔注〕孔曰：「答以不知者，爲魯諱。」</span> 知其說者之於天下也，其如示諸斯乎！」指其掌。<span class="jiazhu">〔注〕包曰：「孔子謂或人言知褅禮之說者，於天下之事，如指示掌中之物，言其易了。」</span> </span>
<p class="jianshu" id="online_toc_32"><a class="gg-link" href="#online_toc_32"></a>正義曰：夫子諱魯僭禘，故答以不知。而復廣其說於天下，明爲王者之事，非魯所得知也。《仲尼燕居》：「子曰：『郊社之義，所以仁鬼神也。嘗禘之禮，所以仁昭穆也。』」又曰：「明乎郊社之義，嘗禘之禮，治國其如指諸掌而已乎。」又《祭統》言四時之祭云：「禘者，陽之盛也。嘗者，陰之盛也。故曰莫重於禘嘗。古者於禘也，發爵賜服，順陽義也。於嘗也，出田邑，發秋政，順陰義也。故曰：禘嘗之義大矣，治國之本也，不可不知也。明其義者君也，能其事的臣也。不明其義，君人不全，不能其事，爲臣不全。」《中庸》云：「宗廟之禮，所以序昭穆也；序爵，所以辨貴賤也；序事，所以辨賢也；旅酬下爲上，所以逮賤也；燕毛，所以序齒也。」又曰：「郊社之禮，所以事上帝也；宗廟之禮，所以祀乎其先也。明乎郊社之禮，禘嘗之義，治國其如示諸掌乎。」諸文皆禘說之可知者。鄭注《中庸》云：「示，讀如『寘諸河干』之寘。寘，置也。物而在掌中，易爲知力者。」此文無注，意亦當同。《宋書周朗傳》：「昔仲尼有言：治天下若寘諸掌。」此或出鄭本。古「寘」多作「示」，《易坎》上六「寘于叢棘」，劉表注作「示」。《詩鹿鳴》「示我周行」，鄭箋「示當作寘」是也。邢疏云：「指其掌者，弟子等恐人不知『示諸斯』謂指示何物，故著此一句，言是时夫子指其掌也。」《爾雅·釋詁》：「指，示也。」謂人指有所向以告人也。《說文》：「掌，掌中也。」《釋名·釋形體》：「掌，言可以排掌也。」</p>
<p class="jianshu" id="online_toc_33"><a class="gg-link" href="#online_toc_33"></a>○注：「答以不知者，爲魯諱。」 ○正義曰：孔以諱即逆祀之事。</p>
</div>
<div class="fenduan"><span class="zhengwen">祭如在，<span class="jiazhu">〔注〕孔安國曰：「言事死如事生。」</span> 祭神如神在。<span class="jiazhu">〔注〕孔曰：「謂祭百神。」</span> 子曰：「吾不與祭，如不祭。」<span class="jiazhu">〔注〕包曰：「孔子或出或病而不自親祭，使攝者爲之，不致肅敬其心，與不祭同。」</span> </span>
<p class="jianshu" id="online_toc_34"><a class="gg-link" href="#online_toc_34"></a>正義曰：「祭如在」二句，朱子以爲此門人記孔子祭祀之誠意，是也。《祭法》云：「大夫立三廟：曰考廟，曰王考廟，曰皇考廟。適士二廟：曰考廟，曰王考廟。官師一廟：曰考廟。庶士庶人無廟。」此周制也。《王制》：「大夫三廟，一昭一穆，與太祖之廟而三。士一廟，庶人祭於寢。」大夫廟制與《祭法》異者，《鄭志》答趙商以「《王制》爲夏殷雜，不合周制」，是也。鄭注《王制》「士一廟」云：「謂諸侯之中士、下士，名曰官師者。上士二廟。」如鄭所言，上士即適士，是謂士之廟數，殷周同矣。《祭法》又云：「大夫立三祀，曰族厲，曰門，曰行。適士立二祀，曰門，曰行。庶士庶人立一祀，或立戶，或立竈。」又《王制》：「大夫祭五祀。」鄭注：「五祀，謂司命也，中霤也，門也，行也，厲也。此祭謂大夫有地者，其無地，祭三耳。」孔疏申鄭意，以此及《祭法》俱是周禮。若《曲禮》「大夫祭五祀，歲徧。」注以爲殷制，不言有地無地之分。又《曲禮》云：「士祭其先。」亦與周制士立二祀或立一祀異也。五祀中，司命屬天神，中霤，門，行屬地示，厲屬人鬼。此文祭神統言五祀，夫子是無地大夫，亦止有三祀也。《春秋繁露·祭義篇》：「祭之爲言際也與察也。祭然後能見不見。見不見之見者，然後知天命鬼神；知天命鬼神，然後明祭之意；明祭之意，乃能重祭事。孔子曰：『吾不與祭，祭神如神在。』重祭事如事生，故聖人於鬼神也，畏之而不敢欺也，信之而不獨任，事之而不專恃。恃其公，報有德也，幸其不私與人福也。」董釋祭神之義，而引文有脫誤。</p>
<p class="jianshu" id="online_toc_35"><a class="gg-link" href="#online_toc_35"></a>○注：「言事死如事生。」 ○正義曰：《中庸》云：「事死如事生，事亡如事存。」《祭法》云：「文王之祭也，事死者如事生，稱諱如見親，如見親之所愛。」又云：「祭之日，入室，僾然必有幾乎其位。周還出戶，肅然必有聞乎其容聲。出戶而聽，愾然必有聞乎其嘆息之聲。」又云：「進退必敬，如親聽命，則或使之也。」注云：「如居父母前，將受命而使之。」</p>
<p class="jianshu" id="online_toc_36"><a class="gg-link" href="#online_toc_36"></a>○注：「孔子」至「祭同」。 ○正義曰：「孔子或出」者，孔子仕時，如夾谷之會，隨君在外，是或出也。《公羊·桓八年傳》：「春曰祠，夏曰礿，秋曰嘗，冬曰烝。士不及茲四者，則冬不裘，夏不葛。」何注：「士有公事，不得及此四時祭者，則不敢美其衣服，蓋思念親之至也。故孔子曰：『吾不與祭，如不祭。』」案：《公羊》以士職卑，有公事，不能使人攝祭，則廢祭也。注也《論語》者，謂孔子仕爲大夫，有事，故使人攝祭。己未致其思念，如不祭然，則與士廢祭同也。《特牲饋食禮》云：「特牲饋食之禮，不諏日。」注：「士賤職褻，時至事暇可以祭，則筮其日矣。不如少牢大夫先與有司於庿[miào]門諏丁巳之日。」賈疏：「『時至事暇可以祭』者，若祭時至，有事不得暇，則不可以私廢公故也。若大夫巳上，時至，唯有喪，故不祭，自餘吉事，皆不廢祭。若有公事及病，使人攝祭。故《論語》注云云。」又《祭統》云：「是故君子之祭也，必身親涖之，有故則使人可也。雖使人也，君不失其義者，君明其義故也。」是君大夫有病，故皆得使人攝祭。則賈以孔子爲大夫，得使人攝祭，與士異也。「不致肅敬其心」者，言已未與祭，肅敬之心，無由而致，故已有所歉也。賈引《論語注》無姓名，今鄭注輯本皆據疏列入，但與包此注文同，或賈即引包氏也。</p>
</div>
<div class="fenduan"><span class="zhengwen">王孫賈問曰：「與其媚於奥，寧媚於竈，何謂也？」<span class="jiazhu">〔注〕孔曰：「王孫賈，衛大夫。奥，內也。以喻近臣。竈，以喻執政。賈，執政者，欲使孔子求昵之，故微以世俗之言感動之也。」</span> 子曰：「不然。獲罪於天，無所禱也。」<span class="jiazhu">〔注〕孔曰：「天以喻君。孔子拒之曰：如獲罪於天，無所禱於眾神。」</span> </span>
<p class="jianshu" id="online_toc_37"><a class="gg-link" href="#online_toc_37"></a>正義曰：《御覽》五百卄九引鄭此注云：「王孫賈自周出仕於衛也。」案：《白虎通·姓名篇》：「王者之子稱王子，王者之孫稱王孫，故《春秋》有王子瑕，《論語》有王孫賈。」是賈爲周王者孫也。皇疏以賈爲靈王孫，《廣韻》引《世本》、《通志氏族略》並以爲頃王之後。梁氏玉繩《古今人表考》引《春秋分記》，又以爲康叔子王孫年之後。即以王孫爲氏，本爲衛人，非自周出仕，與鄭氏異義，非也。下篇言衛靈之臣「王孫賈治軍旅」，是賈仕衛也。「媚」者，《說文》：「媚，說也。」周語「若是乃能媚於神」，韋注同。《曲禮釋文》：「意向曰媚。」《御覽》引此注又云：「宗廟及五祀之神皆祭於奥，室西南謂之奥也。」又云：「明當媚其尊者。」夫「竈」，老婦之祭。所見鄭注，非全文。《釋文》「奥，鄭云西南隅。」亦節引也。《爾雅·釋宮》云：「西南隅謂之奥。」《說文》：「奥，宛也。室之西南隅。」《釋名·釋宮室》：「室中西南隅曰奥，不見戶明，所在秘奥也。」凡室制以奥為尊，故曲禮云：「爲人子者，居不主奥。」明奥爲尊者所居，故凡祭亦於奥也。《少牢饋食禮》：「司宮筵於奥，祝設几於筵上，右之。」注云：「布陳神位也，席東面近南爲右。」是宗廟之祭在於奥也。其五祀，若祭戶、祭中霤，亦於此。若祭竈、祭門、祭行，皆在廟門外室之奥。故鄭注以爲宗廟及五祀皆祭於奥也。五祀者：戶、中霤、竈、門、行也。《月令注》亦云：「凡祭五祀於廟，用特牲，有主有尸，皆先設席于奥。」孔疏以爲逸《中霤禮》文，則此注所云亦逸《中霤禮》說也。《周官·享人》：「職外內饔[yōng]之爨[cuàn]亨煮，辨膳羞之物。」注：「爨，今之竈。主於其竈煮物。」《周官》、《儀禮》皆言「爨」，《論語》或言「竈」，「爨」、「竈」古今語。《釋名·釋宮室》：「竈，造也。造創物食也。」日用飲食之竈，其地經無明文。若此言祭竈，則在廟門外也。《少牢禮》云：「雍爨在門東南，北上，廩爨在雍爨之北。」又《特牲》云：「牲爨在廟門外東南，魚腊爨在其南，皆西面。饎[xī]爨在西壁。」注：「西壁，堂之西牆下。」按：牲爨、魚腊爨即雍爨。《特牲記注》：「舊說云：宗婦祭饎爨，亨者祭饔爨，用黍肉而已，無籩豆俎。」此謂宗廟之祭，尸卒食則設此祭以報功也。饎爨祭於西堂下，饔爨之祭在廟門外，不言廩爨之祭，疑廩爨即饎爨之別設者也。《禮器》：「孔子曰：『臧文仲安知禮？燔柴於奥。』夫奥者，老婦之祭也。盛於盆，尊於瓶。」注云：「奥當爲爨，字之誤也。或作竈。禮，尸卒食而祭饎爨，饔爨也。時人以爲祭火神，乃燔柴。老婦，先炊者也。盆、瓶，炊器也。明此祭先炊，非祭火神，燔柴似失之。」如鄭所說，是因神廟而祭爨，其祭即在爨室，不於奥也。其於奥者，乃夏祭之禮，即此所云媚奥媚竈也。《月令》：「孟夏之月，其祭竈。」注：「祀竈之禮，先席於門之奥，東面設主於竈陘，乃制肺及心肝爲俎，奠於主西。又設盛於俎南，亦祭黍三，祭肺心肝各一。祭醴三，亦既祭徹之，更陳鼎俎，設饌於筵前，迎尸，如祀戶之禮。」孔疏：「『祀竈之禮』以下，皆逸《中霤禮》文。云『先席于門之奥』，謂廟門外西室之奥。云『東面設主于竈陘』者，謂設主於東面也。竈陘謂竈邊，承祭之物，以土爲之。云『又設盛於俎南』者，盛謂黍稷盛之於簋。皇氏以爲此祭老婦，盛於盆，非其義也。云『既祭徹之，更陳鼎俎，設饌筵前』者，筵前謂初設廟門室奥之筵，准《特牲》、《少牢》鼎當陳於廟門室之前，稍東，西向，執俎者以俎就鼎，或肉入設於筵前，在葅醢之東，其黍稷等設於俎南。此惟云『祭黍』，或無稷也。」案：疏所云「西室」，即門外西堂之室，竈在廟門東南，故設主向西。《論語》祭奥、祭竈連文，指夏祭言，與盆瓶之祭不同。鄭注《禮器》破奥爲竈，《駁五要異義》云：「臧文仲燔柴於竈。」此注亦云：「夫竈，老婦之祭。」皆自用所定之本。鄭駁《異義》以竈神是老婦，老婦即先炊者，雖夏祭與盆瓶之祭不同，而竈神無異。故此注說引《禮器》之文，其下必有辨別之語，今已脫佚，無由詳其說矣。奥、竈本一神，時人以竈設主，主者，神之所棲，親媚之，易爲福也。奥則迎尸祭之，尸者，人之象似，非神所憑，媚之或無益也。賈仕衛，有媚於衛君，故引人言以自解說，且疑夫子盡禮亦是媚，故問夫子當明媚道也。云「不然」者，《禮記大傳注》「然，如是也。」其言不是，則深斥之，故曰「不然」也。《廣雅釋詁》：「獲，得也。」此常訓。《墨子經上》，「辠[zuì]，犯禁也。」《說文》：「辠，犯法也。從辛從自。言罪人蹙鼻苦辛之憂。秦以辠似皇字，改爲罪。」賈自周出仕衛，必有獲罪周王者。臣以君爲天，故假天言之。「禱」者，《說文》云：「告事求福也。」《周官·大祝》「五曰禱」，是禱亦祭名。《繁露郊語篇》引此文說之云：「天者，百神之大君也。事天不備，雖百神猶無益也。」是其義也。</p>
<p class="jianshu" id="online_toc_38"><a class="gg-link" href="#online_toc_38"></a>○注：「奥內」至「執政」。 ○正義曰：《文選赭白馬賦注》引鄭注《尚書》云：「奥，內也。」與此注合。奥在室西南隅，故爲內也。內喻近臣，當謂彌子瑕之類。妄謂孔子主我，衛卿可得，故意孔子或媚之也。奥居內，則竈居外，指外臣。故云「竈喻執政。」</p>
<p class="jianshu" id="online_toc_39"><a class="gg-link" href="#online_toc_39"></a>○注：「天以喻君。」 ○正義曰：《爾雅·釋詁》：「天，君也。」《左宣四年傳》：「君，天也。」孔以天喻君，言人有妄求於君即是得罪。</p>
</div>
<div class="fenduan"><span class="zhengwen">子曰：「周監於二代，郁郁乎文哉！吾從周。」<span class="jiazhu">〔注〕孔曰：「監，視也。言周文章備於二代，當從之。」</span> </span>
<p class="jianshu" id="online_toc_40"><a class="gg-link" href="#online_toc_40"></a>○正義曰：《說文》：「代，更也。」言世相更變也。「二代」謂夏殷。「郁郁」，文章貌。《說文》「㦽，有文章也。」《汗簡》謂《古論語》郁作「戫」，即「㦽」省。《漢書·禮樂志》：「王者必因前王之禮，順時施宜，有所損益，即民之心，稍稍制作，至太平而大備。周監於二代，禮文尤具，事爲之制，曲爲之防，故稱『禮經三百，威儀三千。』孔子美之曰：『郁郁乎文哉，吾從周。』」案：《禮三本》云：「凡禮成於文，終於隆，故至備情文俱盡。其次，情文迭興。周承二代，有至備之文，故夫子美其文盛也。」魯，周公之後。周公成文、武之德，制禮作樂。祝鮀言伯禽封魯，其分器有備物典冊，典冊即周禮，是爲周所賜也。故韓宣子謂「周禮盡在魯」。又孔子對哀公言「文、武之道，布在方策」。方策者，魯所藏也。《中庸》云：「吾學周禮，今用之，吾從周。」「今」亦指魯。夫子此言「吾從周」，是據魯所存之周禮言。《禮運》：「孔子曰：『吾觀周道，幽厲傷之，吾舍魯何適矣。』」是言魯能存周禮也。</p>
<p class="jianshu" id="online_toc_41"><a class="gg-link" href="#online_toc_41"></a>○注：「監，視也。」 ○正義曰：「監視」，《爾雅·釋詁》文。《說文》：「監，臨下也。𥌈，視也。」義微別，今通用「監」。</p>
</div>
<div class="fenduan"><span class="zhengwen">子入太廟，<span class="jiazhu">〔注〕包曰：「太廟，周公廟。孔子仕魯，魯祭周公而助祭也。」</span> </span>
<p class="jianshu" id="online_toc_42"><a class="gg-link" href="#online_toc_42"></a>○注「太廟」至「祭也」。 ○正義曰：《考工記》：「左祖右社。」注：「祖，宗廟」。《小宗伯》：「掌建國之神位，右社稷，左宗廟。」注云：庫門內、雉門外之左右。劉向《別錄》謂社稷宗廟在路寢西，與《周官》異。陳氏奐《毛詩疏》謂爲殷禮，是也。《王制》：「天子七廟，三昭三穆，與太祖之廟而七。諸侯五廟，二昭二穆，與太祖之廟而五。」鄭注以爲周制。《漢書》韋玄成傳》：「《禮》，王者始受命，諸侯始封之君皆爲太祖。以下，五廟而迭毀。」周公是魯始封爲魯太祖，故廟曰太廟也。《公羊文十三年傳》：「周公稱太廟，魯公稱世室，羣公稱宮。周公何以稱太廟于魯？封魯公以爲周公也。」《穀梁傳》略同。明堂位：「太廟，天子明堂，山節藻棁，復廟重簷，刮楹達嚮，崇坫康圭，疏屏，天子之廟飾也。」阮氏元《明堂論》：「魯之太廟，猶周明堂中之清廟也。故《左氏傳》『取郜大鼎于宋，納于太廟。』臧哀伯即『以清廟茅屋』爲說，明堂以茅蓋屋也。魯，侯國，不得別立明堂，其一切非常典禮，皆於太廟行之。」言「孔子仕魯」者，明孔子得入太廟也。《雜記》云：「大夫冕而祭於公，士弁而祭於公。」是大夫、士皆助君祭也。朱子《集注》以此助祭在始仕時。閻氏若璩《釋地》謂：「鄹人之子，乃孔子少賤時之稱。孔子年二十爲委吏，二十一爲乘田吏。委吏若《周官》委人，共祭祀之薪蒸木材。乘田吏若牛人，凡祭祀共其牛牲之互，與其盆簝以待事。羊人，凡祭祀，飾羔，割羊牲，登其首。」皆有職於太廟也。</p>
<span class="zhengwen">每事問。或曰：「孰謂鄹人之子知禮乎？入太廟，每事問。」<span class="jiazhu">〔注〕孔曰：「鄹，孔子父叔梁紇所治邑。時人多言孔子知禮，或人以爲知禮者不當復問。」</span> 子聞之，曰：「是禮也。」<span class="jiazhu">〔注〕孔曰：「雖知之，當復問，慎之至也。」</span> </span>
<p class="jianshu" id="online_toc_43"><a class="gg-link" href="#online_toc_43"></a>正義曰：《三蒼》云：「每，非一定之辭也。事，謂犧牲服器及禮儀諸事也。」魯祭太廟，用四代禮樂，多不經見，故夫子每事問之，以示審慎。《論衡·知實篇》解此文云：「不知故問，爲人法也。」是也。莊氏述祖《別記》謂「魯祭非禮，夫子此問，即簿正祭器之事」，不知魯僭祀在羣公廟，不在太廟，莊氏誤也。閻氏若璩《釋地》引顧瑞屏說：「每事問，當在宿齋時。若正祭，雍雍肅肅，無容得每事問也。」</p>
<p class="jianshu" id="online_toc_44"><a class="gg-link" href="#online_toc_44"></a>○注：「鄹，孔子父叔梁紇所治邑。」 ○正義曰：《說文》云：「郰，魯下邑，孔子鄉。」《史記史家》：「孔子生魯昌平鄉鄹邑。」「陬」與『郰』偏旁互易，《論語》作「鄹」，當是或體。杜注《左傳》云：「郰邑在魯縣東南莝城。」莝城在今曲阜與鄒縣界。《水經泗水注》：「漷水又逕魯國鄒山而西南流，《春秋傳》所謂嶧山也。邾文公之所遷，叔梁紇之邑也，孔子生於此。」《左昭九年疏》引《論語》作鄒人，此由鄒、郰聲近，地又相接，故以鄒爲即叔梁紇邑。實則《說文》郰是孔子鄉，而鄒下但言「魯縣，古邾國」，不爲孔子鄉，則鄒郰地異，文亦異矣。《左襄十年傳》：「偪陽人啓門，諸侯之士門焉。郰人紇抉之，以出門者。」杜注：「紇，郰邑大夫，仲尼父叔梁紇也。」與孔此注同。《潛夫論志氏姓》云：「伯夏生叔梁紇，爲鄹大夫，故曰鄹叔紇。」是「鄹人」爲鄹大夫，漢人相傳有此說也。《左傳》孔疏云：「古稱邑大夫，多以邑冠人。」邢疏引《左傳》「新築人仲叔于奚」證之，是也。段氏玉裁《說文》注：「謂郰人，是舉所居之地，非爲所治邑。鄹大夫之文，始見王肅私定《家語》。孔氏《論語》注，乃肅輩僞託者，似不足信。」段氏此辨甚是。然其誤自《潛夫》已然，亦非始王肅也。</p>
<p class="jianshu" id="online_toc_45"><a class="gg-link" href="#online_toc_45"></a>○注：「雖知之，當復問，慎之至也。」 ○正義曰：注以夫子不知故問，然云「每事」，容亦有所已知者，今猶復問於人，故爲慎也。《繁露·郊射對》義正如此。</p>
</div>
<div class="fenduan"><span class="zhengwen">子曰：「射不主皮，<span class="jiazhu">〔注〕馬曰：「射有五善焉：一曰和志，體和。二曰和容，有容儀。三曰主皮，能中質。四曰和頌，合雅、頌。五曰興武，與舞同。天子三侯，以熊虎豹皮爲之，言射者不但以中皮爲善，亦兼取和容也。」</span> </span>
<p class="jianshu" id="online_toc_46"><a class="gg-link" href="#online_toc_46"></a>正義曰：《說文》：「皮，剝取獸革者謂之皮。」舊說禮惟大射有皮，所謂皮侯，棲皮爲鵠者也。賓射，則用采侯，畫布爲五采以爲正。燕射、鄉射，則畫布爲獸形以爲正，皆不用皮也。金氏榜《禮箋》辨之云：「梓人爲侯，廣與崇方，三分其廣而鵠居一焉。凡侯，未有不設鵠者。大射之侯，棲皮爲鵠，鵠外以采畫之謂之正。天子五重，諸侯三重，大夫、士再重。燕射之侯，天子、諸侯亦棲皮爲鵠，大夫、士則畫布爲鵠。大射、燕射異同如是。《司裘》：『王大射，則共虎侯、熊侯、豹侯，設其鵠；諸侯則共熊侯、豹侯；卿、大夫則共麋侯。皆設其鵠。』《射人》：『王以六耦射三侯五正，諸侯以四耦射二侯三正，卿大夫以三耦射一侯二正，士以三耦射豻侯二正。』《大射儀》：『公射大侯，大夫射參，士射干。』三經皆謂大射之侯也。《司裘》職主設鵠，故不言正，士卑，又不掌設其鵠，故鄭仲師《射人》注釋三侯爲虎熊豹，二侯爲熊豹，與《司裘職》所設鵠之侯爲一，明設正鵠於一侯矣。賈景伯《周禮》注云：『四尺曰正，正五重，鵠居其內，而方二尺。』蓋假『侯中六尺』明之，與《梓人》『三分其廣而鵠居一』數合。此禮家相傳古義也。據鵠言之爲皮侯，據正言之爲采侯。」又云：「燕射之侯，尊卑皆張一侯。《鄉射記》：『凡侯，天子熊侯白質，諸侯麋侯赤質，大夫布侯，畫以虎豹，士布侯，畫以鹿豕。凡畫者丹質。』熊、麋、虎、豹、鹿、豕之侯，咸取名於鵠。《記》言大夫、士布侯用畫，則熊侯、麋侯棲皮爲鵠，對文見異矣。鄉射之禮，所以習射上功，當張麋侯二正，與大射同。賓射之禮，以親故舊朋友張獸侯，與《燕射》同歟？」案：金說甚核。《齊猗嗟》詩：「終日射侯，不出正兮。」則正侯同爲一侯審矣。《詩賓筵疏》引《周禮》鄭衆、馬融注，皆謂正在鵠內。惟正在鵠內，故詩以射不出正，誇爲技蓺。則金氏引賈景伯以正在鵠外，非也。天子諸侯無鄉射禮，《鄉射記》所言熊侯、麋侯云云，皆指燕禮。故金氏引以證燕射也。凡禮射主皮，但主於中，不尚貫革，故《鄉射禮》「不貫不釋」，鄭注：「貫，猶中也。」明中即是貫，非如賈疏以爲貫穿也。不貫不釋爲主皮，若不主皮者，則以人力或弱，不能及侯，則不中皮，而比於禮樂，亦必取之也。《樂記》言：「武王克殷，貫革之射息。」此軍射貫穿，不可以說禮射。</p>
<p class="jianshu" id="online_toc_47"><a class="gg-link" href="#online_toc_47"></a>○注：「射有」至「容也。」 ○正義曰：馬此注所鄉射言。鄉射者，行射於鄉。所以賓興賢能，至射之明日，鄉大夫復以鄉射之禮五物詢衆庶。詢其稍能習者，以備後次之賓興。此見《周官·鄉大夫》之職。五物者，五事也。馬云「五善」，謂五物爲善也。凌氏廷堪《鄉射五物考》：「一曰和，二曰容，三曰主皮，四曰和容，五曰興舞，此五物之序也。前既云『和』、『容』，後復曰『和容』，人多不得其解。昔之說一曰和二曰容者，鄭司農曰：『和謂閨門之內行，容謂容貌。』鄭康成曰：『和載六德，容包六行說。』四曰和容者，杜子春讀和容爲和頌，謂能爲樂也。又馬融《論語》注：『一曰和，志體和；二曰容，有容儀；四曰和容，合雅頌。』此皆因經文和容前後再見，故彊生異義。至主皮之射，說者尤爲聚訟，考《周官》明云『退而以鄉射之禮五物詢衆庶。』則五者固在鄉射禮之中，不在鄉射禮之外也。蓋一曰和、二曰容者，即《鄉射禮》之『三耦射』也。獲而未釋，獲但取其容體比於禮也。是爲第一次射。三曰主皮者，即《鄉射禮》之三耦，及賓主人大夫衆耦皆射也。司射命曰『不中不釋』，蓋取其中也。故謂之主皮。馬氏《論語注》以主皮爲能中質，是也，是爲第二次射。四曰和容、五曰興舞者，即《鄉射禮》之樂節射也。司射命曰『不中不釋』，既取其容體比禮，又取其節比於樂也。比於禮，故謂之和容。蓋如前三耦射也。比於樂，故謂之興舞，取其應鼓節也。故前已言和、容，此復言和容也，是爲第三次射。《鄉射記》『禮射不主皮』，鄭注：『不主皮者，貴其容體比於禮，其節比於樂，不待中爲雋也。』蓋古經師相傳之解，指第三次射而言，深得經意。不主皮爲第三次射，不鼓不釋；則主皮爲第二次射，不貫不釋可知矣。時至春秋之末，鄉射但以不貫不釋爲重，而容體比於禮節，比於樂，不復措意，故孔子歎之，以爲古禮仍有不主皮之射也。或者謂《鄉射記》云『主皮之射』者，勝者又射，不勝者降。則似鄉射之外，更有此射者，此殊不然，《鄉射記》所云：即指第二次射也。凡經所未言，見於記者甚多，不獨主皮之射一節也。又《禮經釋例》云：『案《鄉射記》始射，獲而未釋，獲謂初射也。』又云復釋，獲謂再射也。又云復用樂行之，謂三射也。射皆三次，不獨鄉射，即大射亦然，但節文小異耳。射必三次者，《大射儀》注云：『君子之於事，始取苟能，中課有功，終用成法，教化之漸也。』射用應節爲難，孔子曰：『射者何以聽？循聲而發，發而不失正鵠者，其唯賢者乎!』以樂節射者，即禮射也。所謂『其容體比於禮也，其節比於樂也。』然則射以應節爲上，中侯次之，故《論語》曰『射不主皮，古之道也。』」案：凌說是也。竊以射皆三次，則賓射、燕射亦當同，惜無文以明之。鄭注《鄉射記》以禮射爲大射、賓射、燕射。不數鄉射，此其疏也。若然，《論語》「射不主皮」，當兼凡禮射，而凌氏專指鄉射者，正據馬氏此注五物之詢爲鄉大夫，且舉鄉射明諸禮射得通之也。云「一曰和，志體和；二曰和容，有容儀」者，「和容」和字當衍，志體言其體，容儀言其容，所謂「容體比於禮也。」云「三曰主皮，能中質」也者，質謂侯中受矢之處，即《鄉射記》所云白質、赤質，丹質也。《賓筵詩》「發彼有的」，毛傳：「的，質也。」《荀子·勸學篇》「質的張而弓矢至焉」，質、的二名一物。鄭衆、馬融注《周禮》，並以質四寸，居於正之內是也。云「四曰和頌，合《雅》《頌》」者，此與杜子春讀同，以和爲合，容爲頌也。此馬自用其所據《周禮》之義，亦可通也。云「五曰興武，與舞同」也者，《左氏春秋》「以蔡侯獻舞歸」，《穀梁》作「獻武」。又《禮器》「詔侑武方」，注云：「武當爲舞，聲之誤也。」鄭彼注以武爲聲誤，馬此注以武與舞同，則以二字通用，與鄭異也。云「天子有三侯，以熊、虎、豹皮爲之」者，天子無鄉射，此假天子大射之侯言之，明此主皮亦棲皮爲侯也。不及諸侯以下者，文見《司裘》，可推而知也。以熊、虎、豹皮爲侯，則鄭彼注謂以虎熊豹麋之皮飾其側者，蓋未然也。若鄭注《鄉大夫》「五物」以主皮爲張皮之無侯，益非是也。云「亦兼取和容」者，即一曰和、二曰容，不及和頌、興武，於義未備，當用凌說補之也。</p>
<span class="zhengwen">爲力不同科，古之道也。」<span class="jiazhu">〔注〕馬曰：「爲力，力役之事。亦有上中下，設三科焉，故曰不同科。」</span> </span>
<p class="jianshu" id="online_toc_48"><a class="gg-link" href="#online_toc_48"></a>○注：「爲力」至「同科」。 ○正義曰：云「爲力，力役之事」者，爲猶效也，言效此力役之事，即孟子所云「力役之征」也。云「亦有上中下，設三科焉」者，《說文》：「科，程也。」《廣雅釋言》：「科，條也。科，品也。」《周官·小司徒》：「上地家七人，可任也者家三人；中地家六人，可任也者二家五人；下地家五人，可任也者家二人。」注云：「可任，謂丁彊任力役之事也。」是上地中地下地有三科。又《均人》云：「凡均力政，以歲上下，豐年則公旬用三日焉，中年則公旬用二日焉，無年則公旬用一日焉。」亦以年分三科。皆此注義所具也。春秋時，徵發頻仍，興築無已，不復循三科之制，故孔子思古之道也。劉敞《七經小傳》不從此注，謂「不主皮者，以力不同之故」，則主皮之射爲尚力，其說亦通。</p>
</div>
</div></body></html>
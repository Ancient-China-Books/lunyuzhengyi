<?xml version='1.0' encoding='utf-8'?><html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">凡例</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2>
	凡例
</h2></div>
<p class="zuozhe" id="p0"><a class="gg-link" href="#p0" onclick="return changeColor(this);"></a>恭冕　述</p>
<p class="em2" id="p1"><a class="gg-link" href="#p1" onclick="return changeColor(this);"></a>一、經文注文，從<span class="zhuanming">邢</span><span class="titles">疏</span>本，惟<span class="titles">泰伯篇</span>「予有亂臣十人」，以子臣母，有干名義，因據<span class="titles">唐石經</span>刪「臣」字。其他文字異同，如<span class="titles">漢</span>、<span class="titles">唐</span>、<span class="titles">宋石經</span>及<span class="zhuanming">皇侃</span><span class="titles">疏</span>、<span class="zhuanming">陸德明</span><span class="titles">釋文</span>所載各本，咸列於<span class="titles">疏</span>。至<span class="zhuanming">山井鼎</span><span class="titles">考文</span>所引古本，與<span class="zhuanming">皇</span>本多同。<span class="zhuanming">高麗</span>、<span class="zhuanming">足利</span>本與古本亦相出入，語涉譄加，殊爲非類，既詳見於<span class="titles">考文</span>及<span class="zhuanming">阮</span>氏<span class="zhuanming">元</span><span class="titles">論語校勘記</span>、<span class="zhuanming">馮</span>氏<span class="zhuanming">登府</span><span class="titles">論語異文疏證</span>，故此<span class="titles">疏</span>所引甚少。<span class="jiazhu">古本、<span class="zhuanming">高麗</span>、<span class="zhuanming">足利</span>本有與<span class="zhuanming">皇</span>本、<span class="titles">釋文</span>本、<span class="titles">唐石經</span>證合者，始備引之，否則不引。</span>至<span class="titles">注</span>文訛錯處，多從<span class="zhuanming">皇</span>本及後人校改。其<span class="zhuanming">皇</span>本所載<span class="titles">注</span>文，視<span class="zhuanming">邢</span>本甚繁，非關典要，悉從略焉。</p>
<p class="em2" id="p2"><a class="gg-link" href="#p2" onclick="return changeColor(this);"></a>一、注用集解者，所以存魏晉人箸録之舊，而鄭君遺注，悉載疏內。至引申經文，實事求是，不專一家。故於注義之備者，則據注以釋經；略者，則依經以補疏，其有違失未可從者，則先疏經文，次及注義。若說義二三，於義得合，悉爲録之，以正向來注疏家墨守之失。</p>
<p class="em2" id="p3"><a class="gg-link" href="#p3" onclick="return changeColor(this);"></a>一、鄭注久佚，近時惠氏棟、陳氏鱣、臧氏鏞、宋氏翔鳳咸有輯本，于集解外，徵引頗多，雖拾殘補缺，聊綴之跡，非其本真，而舍是則無可依據。今悉詳載，而原引某書某卷及字句小異，均難備列，閱者諒諸。</p>
<p class="em2" id="p4"><a class="gg-link" href="#p4" onclick="return changeColor(this);"></a>一、古人引書，多有增減，蓋未檢及原文故也。翟氏灝四書考異、馮氏登府論語異文疏證，于諸史及漢、唐、宋人傳注，各經說、文集，凡引論語有不同者，悉爲列入，博稽同異，辨證得失。既有專書，此宜從略。</p>
<p class="em2" id="p5"><a class="gg-link" href="#p5" onclick="return changeColor(this);"></a>一、漢、唐以來，引孔子說，多爲諸賢語、諸賢說。或爲孔子語者，皆由以意徵引，未檢原文。翟氏考異既詳載之，故此疏不之及。</p>
<p class="em2" id="p6"><a class="gg-link" href="#p6" onclick="return changeColor(this);"></a>一、漢人解義，存者無幾，必當詳載，至皇氏疏、陸氏音義所載魏晉人以後各說，精駁互見，不敢備引。唐宋後著述益多，尤宜擇取。</p>
<p class="em2" id="p7"><a class="gg-link" href="#p7" onclick="return changeColor(this);"></a>一、諸儒經說，有一義之中是非錯見，但采其善而不箸其名，則嫌於掠美；若備引其說而並加駁難，又嫌於葛藤，故今所輯，舍短從長，同於節取，或只撮大要，爲某某說。</p>
<p class="em2" id="p8"><a class="gg-link" href="#p8" onclick="return changeColor(this);"></a>一、引諸儒說，皆舉所著書之名，若習聞其語，未知所出何書，則但記其姓名而已。又先祖考國子監典簿諱履恂著秋槎雜記，先叔祖丹徒縣學訓導諱台拱著論語駢枝、經傳小記，先伯父五河縣學訓導諱寶樹著經義說略，疏中皆稱爵。</p>
</div></body></html>
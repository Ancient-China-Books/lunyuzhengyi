<?xml version='1.0' encoding='utf-8'?><html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">論語正義-附録・鄭玄論語序逸文</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>鄭玄論語序逸文</h1><hr/></div>
<span class="jianshu">正義曰：略本宋氏翔鳳所輯。</span>
<p class="em2" id="p0"><a class="gg-link" href="#p0" onclick="return changeColor(this);"></a>
仲弓、子游、子夏等撰。
<span class="jianshu">
正義曰：此引見論語音義，至敍録則云「仲弓、子夏等所撰定」，不及子游。邢疏與音義同，兩處引文不言鄭序。陳氏鱣古訓、宋氏翔鳳輯鄭注並采入敍，雖由意測，當得之也。仲弓、子游、子夏皆孔子弟子。論語崇爵讖曰：「子夏六十四人，共撰仲尼微言，以當素王。」明標子夏之名。傅休奕傅子：「昔仲尼既沒，仲弓之徒追論夫子之言，謂之論語。」此當本鄭序，故數仲弓也。但作論語者，雖有三子之名，實非止三子所作，故鄭言「等」以明之。
<span class="shu-ming">漢書•藝文志</span>：「論語者，孔子應答弟子時人及弟子相與言而接聞於夫子之語也。當時弟子各有聽記。夫子既卒，門人相與輯而論篡，故謂之論語。」趙岐<span class="shu-ming">孟子題辭</span>：「七十子之疇，會集夫子所言，以爲論語。」二文所言，皆以論語爲聖門羣弟子所作，故鄭君既箸其姓名，復言「等」以總括之也。鄭樵通志藝文略有論語撰人名一卷，不知誰作。
翟氏灝<span class="shu-ming">四書考異</span>曰：「通志所録撰人名，恐即源本崇爵讖，今其書不傳，莫可詳矣。陸九淵象山語録曰：『鄭康成、王肅謂「論語爲子游、子夏所編」，亦有可考者。如學而篇「子曰」次章便載有若一章，又「子曰」而下載曾子一章．皆不名而以「子」稱之。蓋子夏輩平昔所尊者，此二人耳。』」案：陸以王肅說與鄭同，不知何本。其以有子、曾子爲子夏輩所尊，故稱「子」，其說良是。
柳宗元文集論語辨以論語稱「曾子」，子爲師稱，因以論語爲出自曾子弟子樂正子春、子思之徒。程子、朱子則以爲出於曾子、有子之門人。其說與象山異，雖亦得通。但不當取後遺前，而反沒羣賢箸録之功也。又考論語弟子之稱子者，自有子、曾子外，閔子騫皆書字，而先進篇一稱閔子。冉伯牛、冉仲弓、冉有皆書字，而雍也篇、子路篇各一稱冉子。則意書字者爲弟子所記，書子者爲三子之弟子所記也。胡寅論語詳解、趙順孫四書纂疏謂「憲問篇不書姓，且直稱名，疑通篇皆憲所記」，其說亦頗得理。要之，論語之作，不出一人，故語多重見，而編輯成書，則由仲弓、子游、子夏首爲商定，故傳論語者能知三子之名。鄭君習聞其說，故於序標明之也。
「撰定」者，禮記內則注：「撰，治擇之名也。」廣雅釋詁：「撰，具也，定也。」凡有所作述，必具眾義，擇善從之。故此三訓義皆通也。漢書揚雄傳：「譔以爲十三卷。」顏師古注：「譔與撰同。」說文：「定，安也。」<span class="shu-ming">荀子•王制</span>：「夫是之謂定論。」楊倞注：「定論謂不易之論。」仲弓等裒輯諸弟子所記，勒爲此編，故以爲所撰定也。既經撰定，不得無名以稱之，此「論語」二字必亦仲弓等所題。
漢志云：「門人相與楫而論篡，故謂之論語。」「謂之」者，門人謂之也。經典敍録亦云：「夫子既終，微言已絕，弟子恐離居以後，各生異見，而聖言永滅，故相與論撰，因輯時賢及古明王之語，合成一法，謂之論語。」亦以論語爲弟子所題也。論衡正說篇：「初孔子孫安國以教魯人扶卿，官至荊州刺史，始曰論語。」似論語之名爲安國所題，此誤說也。翟氏灝考異曰：「按論語名見禮坊記及今家語弟子解，今家語不可信，坊記可信也。蓋自孔氏門人相論纂畢，隨題之爲論語矣。」</span>

書以八寸策。鉤命決云：「<span class="shu-ming">春秋</span>二尺四寸書之，孝經一尺二寸書之。」故知六經之策，皆長二尺四寸。易、書、詩、禮、樂、春秋皆尺二寸，孝經謙，半之。論語八寸策者，三分居一，又謙焉。
<span class="jianshu">
正義曰：「書以八寸策」，見北史徐遵明傳，彼文作「八十宗」，乃傳寫之誤，徐氏就而通之，非也。說文云：「𦘠，箸也。」又序云：「箸於竹帛謂之書也。」「八寸」者，策之度。「策」者，「冊」之叚借。說文：「策，馬箠也。」別一義。「冊，符命也，諸侯進受於王也。象其札一長一短，中有二編之形。笧，古文冊從竹。」符命，即天子賜諸侯之冊書，故凡書簡編連之，亦曰策。魯語云：「遂書以爲三筴。」筴即俗策字。鄭注中庸云：「策，簡也。」聘禮記注同。爾雅釋器：「簡謂之畢。」郭注：「今簡札也。」說文：「簡，牒也。」釋名釋書契：「札，櫛也，編之如櫛齒相比也。」凡皆異名同物。
杜預<span class="shu-ming">春秋左傳序</span>云：「大事書之於策，小事簡牘而已。」孔疏申之，以單執一札爲簡，連編諸簡爲策，分策、簡爲二，非也。聘禮記云：「百名以上書于策，不及百名書于方。」鄭注：「名，書文也，今謂之字。方，版也。」用策用方，以字之多少有異，不以事之大小有異，則杜預以策與簡牘分大事小事，亦非也。
「鉤命決」者，緯篇名。鉤命決止言<span class="shu-ming">春秋</span>、<span class="shu-ming">孝經</span>之策，鄭君據之得以推測他經，故總言「知六經之策」也。「易、書、詩、禮、樂、春秋」者，六經之名。說文：「經，織也。」織有文理，故羣經取以爲名。釋名釋典藝：「經，徑也，常典也。如徑路無所不通，可常用也。」此說「經」爲叚借，未必然也。管子戒篇：「澤其四經。」尹注：「四經謂詩、書、禮、樂。」是孔子前已稱經，故禮記經解亦舉六藝也。
孝經者，孔子爲弟子曾參說孝道，因亦稱經。孔子<span class="shu-ming">世家</span>云：「孔子晚好讀易，韋編三絕。」易既得編成策，則他經可知。晉書束皙傳：「太康二年，汲縣人盜發魏襄王冢，得竹書數十車。」皆簡編科斗文字，襍寫經史，可見羣經皆有策矣。六經之策，二尺四寸，說見左傳序疏。若儀禮聘禮疏引作「尺二寸」，字之誤也。
後漢書周磐傳：「編二尺四寸簡，寫堯典一篇。」又曹褒傳言箸新禮成，「寫以二尺四寸簡」，亦以新禮比於經也。獨斷云：「策者，簡也。其制長二尺，短者半之。」二尺下疑脫「四寸」二字。南史王僧虔傳：「文惠太子鎮雍州，有盜發楚王冢，獲竹簡書、青絲編。簡廣數分，長二尺。有得十余簡，以示王僧虔，僧虔曰：『是科斗書考工記，<span class="shu-ming">周官</span>所闕文也。』」所言策「長二尺」者，則以齊尺大於古尺也。
鹽鐵論詔聖篇云：「二尺四寸之律，古今一也。」是漢時律尺與經策同。若漢書杜周傳所言「不循三尺法」，則金氏鶚求古録以爲舉成數是也。鄭君據鉤命決之文，以推知六經之策，又據所見論語之策八寸，以六經之策較之，是爲三分居一矣。論衡正說篇：「說論者皆知說文解語而已，不知論語本幾何篇，但周以八寸爲尺，不知論語所以獨一尺之意。夫論語者，弟子共紀孔子之言行，勑己之時甚多，數十百篇，以八寸爲尺，紀之約省，懷持之便也。以其遺非經傳文，紀識恐忘，故但以八寸尺，不二尺四寸也。」仲任所見論語之策，與鄭君同。
彼謂論語以周尺度之爲一尺，於漢尺則爲八寸，然則六經之策二尺四寸，孝經之策一尺二寸，亦是據漢尺。若在周尺，六經策爲三尺，孝經策爲一尺五寸矣。宋氏翔鳳<span class="shu-ming">師法表</span>以八寸之策爲壁中古文，然若論衡所言「八寸」爲據漢尺，則安知非魯、齊論尺度也？鄭注尚書云：「三十字，一簡之文。」<span class="shu-ming">漢書•藝文志</span>：「劉向以中古文校歐陽、大、小夏侯三家經文，率簡二十五字者，脫亦二十五字，簡二十二字者，脫亦二十二字。」是一簡容字有多寡之殊。服虔左傳注謂「古文篆書，一簡八字」。此或服氏所見適然，非謂羣經之策皆是一簡八字也。
金氏鶚求古録云：「論語策八寸，容八字，六經策二尺四寸者，容二十餘字至三十字，大約一寸容一字。古用科斗大篆，其字體不宜小。又一簡止容一行，則字體更不宜小，故每一寸容一字也。古人書策，每行亦不拘字體，故或有二十五字，或有二十二字，推之或二十三字，或二十四字，皆未可定。此由字體有繁簡，繁者宜疎，簡者宜密，總欲其點畫之明析而已。」
「謙」者，史記樂書王肅注：「謙，自謙損也。」陳氏鱣古訓曰：「謙讀爲減。樂記『禮主其減』，樂書減作謙。」陳氏此說亦是也。孝經策一尺二寸，比之六經之策，爲損去其半。論語策八寸，比之六經之策，爲三分居一。孝經已爲謙半，論語則又謙矣。段氏玉裁說文「冊」字注考正此文，謂「論語策八寸，尺二寸者三分居二，又謙焉。」語殊不憭。</span>

魯扶先。
<span class="jianshu">
正義曰：此引見經典敍録注。宋氏翔鳳<span class="shu-ming">師法表</span>以爲鄭序文也。案：漢書張禹傳言「魯扶卿說論語」，漢志敍魯論家有魯扶卿，經典敍録同。此稱「扶先」者，「先」是「先生」之省。史記鼂錯傳：「學申、商刑名於軹張恢先所。」徐廣曰：「先即先生。」漢書梅福傳：「叔孫先非不忠也。」顏師古注：「先猶言先生也。」是也。論衡正說篇：「安國以教魯人扶卿，官至荊州刺史，始曰論語。」案：論衡以扶卿爲人姓名，而魯則所居之地。又以扶卿爲安國弟子，是傳古論之學，與漢志諸文不合。至以論語爲安國等所題，尤不可信。
</span>
</p>
</div></body></html>

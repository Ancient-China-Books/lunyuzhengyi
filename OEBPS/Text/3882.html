<?xml version='1.0' encoding='utf-8'?><html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">劉恭冕後敍</title></head><body><div id="text">
<div class="section" id="title-0"><h2>劉恭冕後敍</h2></div>
<p class="em2">班生有言：「仲尼没而微言绝，七十子喪而大義乖。」聖人之言，中正和易，而天下萬世莫易其理，故曰「微言」，非祇謂性舆天道也。「大義」者，微言之義，七十子之所述者也。今其箸者，咸見論語。竊以先聖存時，諸賢親承指授，當已屬稿，或經先聖筆削，故言特精善。迨後追錄言行，勒為此编，作之者非一人，成之者非一時。先儒謂孔子没後，弟子始共撰述，未盡然也。曾子、子思、孟子、荀子皆有箸書，於先聖之道多所發明，而注家未之能及。至八佾、鄉黨二篇，多言禮樂制度。
漢人注者，惟康成最善言禮，又其就魯論，兼考齊、古而為之注，知其所擇善矣。魏人集解，於鄭注多所删佚，而偽孔、王肅之說，反藉以存，此其失也。梁皇侃依集解為疏，所载魏、晉諸儒講義，多涉清玄，於宮室、衣服諸禮闕而不言。宋邢昺又本皇氏，别為之疏，依文衍義，益無足取。我朝崇尚實學，經術昌明，諸家說論語者彬彬可觀，而於疏義之作，尚未遑也。</p>
<p class="em2">
先君子少受學於從叔端臨公，研精羣籍，繼而授館郡城，多識方聞缀學之士，時於毛氏詩、鄭氏禮注皆思有所述錄。（初箸毛詩詳注、鄭氏釋經例，後皆輟業）。及道光戊子，先君子應省試，與儀徵劉先生文淇、江都梅先生植之、涇包先生慎言、丹徒柳先生興恩、句容陳丈立始為約，各治一經，加以疏證。先君子發策得論齬，自是屏棄他務，專精致思，依焦氏作孟子正義之法，先為長编，得數十巨册，次乃薈萃而折衷之，不為專己之學，亦不欲分漢、宋門户之見，凡以發揮聖道，證明典禮，期於實事求是而已。既而作宰畿輔，簿書繁瑣，精力亦少就衰，後所闕卷，舉畀恭冕，使續成之。恭冕承命惶悚，謹事编纂，  及咸豐乙卯秋，將卒業，而先君子病足瘇，遂以不起，蓋知此書之將成而不及見矣。傷哉！</p>
<p class="em2">
丙辰後，邑中時有兵警，恭冕兢兢慎持，懼有遗失，暇日亟將此稿重復審校，手自缮錄，蓋又十年，及乙丑之秋而後寫定，述其義例，列於卷首。繼自今但求精校，或更得未見書讀之，冀少有裨益。是則先君子之所以為學，而恭冕之所受於先君子者，不敢違也。世有鴻博碩儒，幸不吝言，補其罅漏，正其迷誤，跂于望之。</p>
<p class="shuming">
同治五年歲次丙寅春三月，恭冕謹識。</p>
</div></body></html>